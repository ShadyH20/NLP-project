على غير العادة وبدون اي مقدمات
خلونا نبدا الحلقة
وندخل في الموضوع على طول
انا اشرف ابراهيم ودا المخبر الاقتصادي
من حوالي 53 سنة
وتحديدا في 19 يناير 1971
راجل مهاجر من المنطقة المغاربية
كان واقف شغال على
ماكينة في مصنع موجود في مدينة ليون
الفرنسية
فجاة وهو شغال الجنزير او السلسلة الحديد
الضخمة الموجودة في الماكينة وقعت فوقه
حولته لاشلاء
الراجل مات
الجنزير الحديد دا كان فيه اصلا مشكلة
كان ضعيف ومهترئ وكان لازم يتغير من زمان
لكن الفرنسيين اصحاب المصنع من باب
التوفير في التكاليف كبروا دماغهم
وسابوا الماكينة شغالة على وضعها
رغم خطورة دا على حياة العمال اللي
بيشتغلوا عليها
بعد ما الراجل مات الفرنسيين اصحاب المصنع
جريوا ركبوا جنزير جديد للماكينة
وقاموا مخبيين الجنزير القديم البايظ
اللي وقع فوق دماغ الشاب المغاربي اللي مات
وبعدين قاموا مهددين زمايله العمال
المغاربة اللي كانوا شغالين معاه ان لو اي
حد فيهم تجرا وفتح بقه وحكى حقيقة اللي
حصل سواء للشرطة او لجهات التحقيق
هيطردوه من الشغل
وجت الشرطة الفرنسية المصنع تسال زمايله
زميلكم مات ازاي يا رجالة
وقبل ما احكي لكم العمال ردوا قالوا ايه
للشرطة
وهل خافوا من الفرنسيين اصحاب الشغل
وسمعوا كلامهم وللا لا
خلونا نقف لحظة هنا ونسال سؤال سخيف
شوية بيساله البعض في المواقف اللي زي دي
في اطار لومهم للضحية
والسؤال بيقول
الشاب اللي مات دا ايه اللي وداه هناك اصلا
ليه ساب بلده في المنطقة المغاربية اللي هي
بتضم بشكل اساسي المغرب والجزائر وتونس
وراح يشتغل في فرنسا
السؤال دا رغم سخافته الا انه له وجاهة
شديدة جدا في السياق اللي احنا بنتكلم فيه
وفي الحقيقة احنا نقدر نجاوب عليه بطريقتين
طريقة مختصرة وطريقة تانية فيها
اسهاب شوية
الطريقة الاولى هي ان سبب وجود الشاب
اللي مات دا في فرنسا هو نفسه سبب تواجد
عدد كبير من اللاعبين اللي ليهم اصول عربية
وافريقية في المنتخب الفرنسي
عمر حد فيكم سال نفسه
ازاي لعيبة المنتخب الفرنسي اللي ليهم اصول
عربية او افريقية زي زين الدين زيدان مثلا
وجدوا طريقهم للمنتخب الفرنسي
اللي بيعتبر بفضلهم النهار دا واحد من افضل
المنتخبات في العالم
اجابة السؤال دا تاخدنا للطريقة التانية
للاجابة على السؤال السخيف اللي سالناه
من شوية
ايه اللي ودى الشاب اللي مات
في فرنسا هناك
ودي حكاية طويلة وقصة حزينة خلونا
نحكيها من الاول
في القرنين ال 19 وال 20
فرنسا احتلت اجزاء كبيرة من المنطقة المغاربية
الفرنسيين لما دخلوا المنطقة حطوا ايدهم
على شيء بيمتلكه سكان المنطقة
وهو الاراضي الزراعية الخصبة اللي كانت مصدر
دخل اغلب سكان المنطقة
على سنة 1954 الفرنسيين كانوا مغتصبين
4 مليون و825 الف هكتار من الاراضي المزروعة
في المنطقة المغاربية
كانوا مصادرين في الجزائر 2 مليون
و703 الف هكتار
وفي المغرب مليون و300 الف هكتار
وفي تونس كانوا سارقين 825 الف هكتار
من الاراضي الزراعية
اللي كان بيشتغل في الاراضي دي هم
الفلاحين اصحاب الارض الاصليين
ولكن طبعا في ظل الاحتلال ما كانوش
بيشتغلوا لحسابهم
كانوا بيشتغلوا لصالح الفرنسيين اللي بعتوا
جابوا اعداد ضخمة من الاوروبيين
علشان يشرفوا على عملية نهب الارض
واصحابها
في سنة 1955 كان فيه حوالي 17 مليون
مستوطن اوروبي عايشين في المنطقة
المغاربية
كان فيه اكتر من مليون مستوطن اوروبي
في الجزائر
وحوالي نص مليون في المغرب
و155 الف في تونس
من الناحية التقنية
المستوطنين الاوروبيين دول مهاجرين
زيهم زي المغاربة الموجودين النهار دا
في اوروبا
لكن فعليا المستوطنين الاوروبيين دول
كانوا بيتصرفوا كانهم اصحاب البلد الحقيقيين
اللي بياخدوا امتيازات ما بياخدش عشرها
اصحاب الارض
وخليني احكي لكم ازاي دا حصل
خلال فترة الاحتلال الفرنسي وقبل الاستقلال
عن فرنسا في النص التاني من القرن ال 20
اقتصادات الجزائر والمغرب وتونس
كانت متشابهة الى حد كبير في هيكلها
وتركيبتها
الاقتصادات دي كانت قائمة بشكل اساسي
على 4 قطاعات
قطاع الصناعات الاستخراجية
وقطاع الزراعة والقطاع التجاري
وقطاع الانتاج السلعي البسيط
المستوطنين الاوروبيين كانوا بيسيطروا
على اول 3 قطاعات سيطرة شبه تامة
يعني كانوا حاطين ايدهم على الاراضي
اللي كان بيتم منها استخراج الثروات
البترولية والمعدنية المختلفة
ودا الى جانب الاراضي الزراعية اللي هي
مصدر الانتاج الزراعي في البلد
الفرنسيين كانوا بياخدوا الموارد المستخرجة
والانتاج الزراعي ويصدروه لحسابهم كمواد
اولية
وبعدين يرجعوا يستوردوه تاني في صورة
منتجات مصنعة
حركة البيع والشرا
او الاستيراد والتصدير دي هم اللي كانوا
مسيطرين عليها
كانوا محتكرين تجارة الجملة
اصحاب الارض اللي هم الجزائريين
والمغربيين والتونسيين كانوا في السياق دا
مجرد انفار بيشتغلوا لحساب الغير
ودا طبعا حرمهم من اي فوائد اقتصادية
من الثروات بتاعتهم
سيطرة الفرنسيين على عوامل الانتاج
فقرت الناس وخربت بيوتهم
لان قبل ما فرنسا تخطي برجلها الشمال
في المنطقة المغاربية وتحتلها
المنطقة دي كان اقتصادها قايم على الزراعة
والثروة الحيوانية والصناعات الحرفية
جم الفرنسيين اخدوا الارض باللي فيها
وفتحوا البلد قدام السلع والمنتجات الفرنسية
اللي قضت على الصناعات الحرفية
واللي كانت بتدخل البلد بدون جمارك
فجاة اهل المنطقة المغاربية
لقوا نفسهم في وضعين اسوا من بعض
بعضهم شغال باجور ضعيفة وزهيدة جدا
عند المستوطن الاوروبي في بلدهم تحت
اشراف المحتل الفرنسي
وبعضهم مش لاقي شغل اصلا
لان الاقتصاد المحلي فعليا تدمر وبيتم
استنزافه لصالح الفرنسيين وحبايبهم
في السياق دا احوال الناس في الجزائر
والمغرب وتونس ضاقت جدا
والبطالة زادت ومعظمهم ما كانش لاقي شغل
بعد ما الفرنسيين سرقوها وخربوها
لكن بالتوازي مع حالة التراجع الاقتصادي
اللي كانت حاصلة في المنطقة المغاربية
في النص الاول من القرن ال 20
فرنسا كانت عندها مشكلة ديموغرافية
كبيرة جدا
كانت بتعاني من عجز كبير جدا في
مواردها البشرية
خلال الحرب العالمية الاولى فرنسا كان
عندها عجز في المواليد قيمته 14 مليون
مولود
ودا غير 14 مليون شخص خسرهم
الجيش الفرنسي
يعني في نهاية الحرب فرنسا كان عندها
عجز قيمته 28 مليون شخص
طبعا العجز الضخم دا في موارد البلد البشرية
له تاثيرات اقتصادية سيئة جدا
القدرة الانتاجية للبلد تراجعت جدا اثناء الحرب
وبعدها
ما كانش فيه عمالة كافية تشغل المصانع
في فرنسا
لان اثناء التعبئة للحرب العمال الفرنسيين
راحوا شاركوا في العمليات العسكرية وجزء
كبير منهم مات
ومن هنا بدا الفرنسيين يتحركوا في سكة
الاستعانة بالمهاجرين
فتحوا باب الهجرة وشجعوا المغاربة انهم
يجوا فرنسا يشتغلوا هناك
ساعتها انطلقت عملية توظيف جماعي للمغاربة
في فرنسا كان نتيجتها دخول 120 الف
جزائري و35 الف مغربي و18 الف تونسي
ودول غير 120 الف عامل تم استدعاؤهم
من الدول ال 3 للعمل في فرنسا في الفترة
ما بين 1920 و1924
بعد كدا حركة الهجرة المغاربية لفرنسا قلت جدا
وناس كتير رجعت تاني
ودا بسبب الكساد الكبير اللي بدا سنة 1929
الى جانب الحرب العالمية التانية اللي فرنسا
دخلتها في اواخر 1939
المهم بعد ما الحلفاء انتصروا على دول المحور
وفرنسا تحررت
الفرنسيين رجعوا تاني يفتحوا باب الهجرة قدام
سكان دول شمال افريقيا
لانهم للمرة التانية كانوا بيعانوا من كارثة
ديموغرافية واقتصادية شديدة
وكانوا في امس الحاجة للعمال المغاربة
علشان يساعدوهم في اعادة بناء فرنسا اللي
الالمان خلوها عبارة عن شوية طوب وتراب
فرنسا تهد حيلها اخيرا
حالة الضعف الشديد اللي كان بيعاني منها
الفرنسيين بعد الحرب العالمية التانية الى جانب
كفاح الشعوب
ساهمت في حصول دول المنطقة المغاربية
على استقلالها من فرنسا
المغرب وتونس استقلوا سنة 1956
والجزائر بعدهم سنة 1962
الدول ال 3 اه حصلوا على استقلالهم
ولكن في نفس الوقت المشاكل الاقتصادية
اللي اوجدها الاستعمار كانت لسه موجودة
وقائمة
ودا مثلا كان واضح جدا في حالة الجزائر
بالذات اللي خاضت حرب تحرير شرسة
ضد الفرنسيين لمدة 8 سنين
فرنسا في الحرب دي اتبعت استراتيجية الارض
المحروقة ودمرت حوالي 80 قرية
وصادرت المواشي بتاعت الفلاحين وقواتها
هناك اكلوها
بعد ما الحرب انتهت جزء كبير من الفلاحين
في الجزائر وجد نفسه معهوش حاجة
لا معاه ادوات الزراعة ولا معاه
حيوانات يستخدمها في زراعة الارض
ولا حيلته فلوس يشتري بيها اي حاجة من دول
في ظل الظروف دي الهجرة كانت السبيل
الوحيد تقريبا لتجنب المجاعة
وفي حاجة تانية ضروري تاخدوا بالكم منها
بعد الاستقلال الهيكل الاقتصادي للدول
المغربية ال 3 ما تغيرش كتير قوي
عن وضعه قبل الاستقلال خصوصا
في السنين الاولى
ودا مفهوم بالنظر الى ان تعديل الهيكل
الاقتصادي اللي الاحتلال الفرنسي بناه
على مدار عقود هيحتاج وقت
ومش هيحصل فورا
المهم في الفترة التالية للاستقلال
الاقتصادات دي كانت لسه قايمة على
تصدير المواد الخام والعمالة الماهرة
لفرنسا وغيرها
ودا مستحيل يساعدك تحقق تنمية اقتصادية
سريعة تستوعب العمالة الموجودة في البلد
ومن هنا ظهر فائض كبير
الهجرة كانت احد الحلول في استيعابه
اللي فات دا معناه ان الموجة التانية من الهجرة
المغاربية ناحية فرنسا بعد الحرب العالمية
التانية كان بيحركها عاملين اتنين
الاول هو حاجة فرنسا للعمالة وتشجيعها للهجرة
والتاني هو عدم وجود بديل بالنسبة لاعداد
كبيرة من سكان الجزائر والمغرب وتونس
اللي كانت اقتصاداتهم لسه عاجزة عن
توظيفهم لاسباب كتير اهمها الكوارث اللي
عملها الاستعمار في البلد
المهم سنة 1973 كان فيه 11 مليون
شخص من دول شمال افريقيا عايشين
في فرنسا
الرقم دا بيشمل 105 الف اسرة و330 الف
طفل
الناس دي معظمها وصل فرنسا بشكل شرعي
تماما
هم تواجدوا هناك بموجب اتفاقات ثنائية
عملتها الحكومة الفرنسية مع الحكومات
في الجزائر والمغرب وتونس
على سبيل المثال
في اكتوبر سنة 1968 فرنسا والجزائر
وقعوا مع بعض اتفاقية بموجبها الجزائر
هتصدر لفرنسا 35 الف عامل كل سنة
العمال دول هيسمح لهم بدخول فرنسا
والتواجد فيها لمدة 9 شهور يدوروا
فيها على شغل
خلال ال 9 شهور دول اللي هيلاقي شغل
هيتعمله اقامة تخليه قادر يقعد في فرنسا
5 سنين قابلة للتجديد
واللي مش هيلاقي هيرجع تاني الجزائر
اتفاقيات شبيهة بتفاصيل مختلفة تعملت مع
المغرب وتونس
دلوقت الصورة العامة بتقول ان فرنسا
فاتحة ايدها واقتصادها للمغاربة ومرحبة بيهم
لكن زي ما بيقولوا
الشيطان يكمن في التفاصيل
في الحقيقة التفاصيل الخاصة بحقيقة اوضاع
المهاجرين المغاربة في فرنسا بالتحديد خلال
الستينيات والسبعينيات مش بس مثيرة للحزن
وانما كمان مثيرة للاكتئاب
وركزوا معايا في اللي جاي دا
دلوقت اي بلد لما بيفتح باب الهجرة قدام
العمالة الاجنبية
فمن الناحية النظرية عدد العمالة
المتاحة في البلد بيزيد وبالتالي مستويات الاجور
لكل العمالة بما في ذلك اصحاب البلد بتقل
هل دا هو اللي حصل في الحالة اللي احنا
بنتكلم عليها دلوقت
مع الاسف لا
لما تيجي تبص عن قرب لتفاصيل حركة الهجرة
المغاربية لفرنسا في الستينيات والسبعينيات
هنلاحظ ان الحكومة الفرنسية كانت بتسمح
لاعداد كبيرة من المغاربة انهم يدخلوا البلد
علشان تشغلهم في صناعات ووظائف
محددة بعينها
المغاربة كان بيتم السماح ليهم انهم يشتغلوا
في حاجات زي المقاولات والانشاءات
والتعدين والكيماويات وتصنيع المطاط
واي صناعة تانية ظروف الشغل فيها خطرة
وبتتطلب مجهود بدني كبير
الصناعات دي كان فيه عزوف كبير من
الفرنسيين عنها
بنسبة كبيرة ما كانوش بيشتغلوا فيها غير
في المناصب الادارية
على الناحية التانية الفرنسيين كانوا بيزقوا
المغاربة ناحية الوظائف الدنيا الخطرة واللي
فيها مجهود بدني ومخاطر صحية
كدا هم عملوا ايه
كدا خلوا المغاربة ينافسوا بعض
لانهم متركزين في نفس الصناعات وبيشتغلوا
نفس الوظايف وما فيش مساحة ولو صغيرة
للترقي المهني لان الوظائف اللي فوق
محجوزة للفرنسيين
في السياق دا اعداد المغاربة في فرنسا
لما بتزيد الاجور بتقل
بس اجور مين اللي بتقل
اجور المغاربة بس دونا عن الفرنسيين
لانهم اصلا مش متاح ليهم ينافسوا العمالة
الفرنسية
الوضع دا بيفيد مين تفتكروا
اصحاب العمل الفرنسيين
اللي بالنسبة لهم العمالة المغاربية لقطة
وفرصة لا تعوض
ناس اجورها زهيدة جدا وما لهاش
ظهر ولا حد يدافع عنها
مع الاسف العمالة المغاربية رغم انها كانت
بتشكل قوة دافعة كبيرة للاقتصاد الفرنسي
الا ان اوضاعها كانت مزرية جدا
ممكن افضل اقول جدا لحد الصبح
ودا حتى بالمقارنة مع غيرهم من المهاجرين
الاجانب الموجودين في فرنسا
فرنسا كان فيها عمال من اسبانيا والبرتغال
وبولندا وايطاليا قاعدين في البلد
وشغالين فيها
ولكن دونا عن الجنسيات دي كلها الفرنسيين
كانوا بيعاملوا المغاربة وبالاخص الجزائريين
اسوا معاملة ممكنة
ودا بنسبة كبيرة له علاقة بكفاح شعوب المغرب
في سعيها لاستقلالها عنهم
وكل ما كان الكفاح شرس كل ما كان
الكره اكبر
ومن هنا نقدر نفهم سبب معزتهم الزايدة
حبتين للجزائريين اللي حصلوا على استقلالهم
بعد حرب تحرير شديدة الشراسة خاضوها
ضد الفرنسيين
اخدوا البلد بالدم حرفيا
المهم نرجع تاني لكلامنا حوالين اوضاع
العمال المغاربة في فرنسا
دلوقت انا كحكومة فرنسية فتحت باب الهجرة
للعمال المغاربة
الف باء تخطيط هو اني اجهز بنية تحتية
ومرافق خدمية مناسبة تخدم على العمالة دي
اللي هيجوا يعيشوا عندي في البلد
ويشتغلوا فيها
التجهيزات دي اللي من ضمنها مثلا
المساكن والمستشفيات والمدارس اي دولة
بتحترم نفسها في العالم بتكون حريصة
انها توفرها للمهاجرين
خصوصا لو هي اللي محتاجة المهاجرين دول
وباعتة جايباهم من بلدهم
ودا بيتعمل لسببين
اولا عشان المهاجرين دول بني ادمين
ليهم حقوق واحتياجات اساسية زيهم زي
ولاد البلد من ضمنها مثلا السكن والصحة
والتعليم
والاحتياجات دي لازم يتم تلبيتها لانه من غيرها
لا تستقيم حياة الناس
والسبب المنطقي التاني ورا حرص الدول
المحترمة على توفير الخدمات الاساسية
للمهاجرين هي رغبتها في اجتذاب المهاجرين
دول من الاساس
يعني مثلا دلوقت اي حد لما بيفكر في الهجرة
لدول زي كندا او المانيا
بيقعد يحسب ويشوف انهي دولة فيهم
اللي بتقدم اكبر قدر ممكن من المميزات
للمهاجرين
الفرنسيين بقى في الستينيات والسبعينيات
بالاخص
كانوا رافعين للمغاربة شعار
ما فيش خدمات وما لكوش حقوق
واعلى ما في خيلكم اركبوه
واللي مش عاجبه يخبط راسه في الحيط
وخلونا نبص على ابسط حق انساني
وهو حق السكن
انك يكون عندك مكان تنام فيه ويؤويك
في الليل
المغاربة كانوا بيشاركوا في بناء افخم
المباني في ارقى الاحياء الفرنسية
ودا في نفس الوقت اللي كان اغلبهم مجبر
على السكن في اماكن اقل ما توصف بيه
انها قذرة وغير ادمية
او يكون مش لاقي سكن اصلا
المهاجرين دول لما كانوا بيجوا يدوروا
على سكن كانوا بيواجهوا 3 صعوبات
الاولى هي العنصرية الشديدة تجاه العرب
بشكل عام والمغاربة بشكل خاص
واللي بتخلي اغلب المؤجرين الفرنسيين يرفضوا
انهم يؤجروا ليهم اي سكن
الصعوبة التانية كانت متمثلة في الفقر اللي
كان منتشر ما بين المهاجرين في ظل
تدني اجورهم
اما الصعوبة التالتة فكانت عدم توافر
عدد كافي من مرافق الاسكان الرخيص
اصلا في فرنسا
في ظل الظروف دي العمال المغاربة
ما كانش قدامهم خيارات كتير
يا اما يتحشروا مع بعض بالعشرات
في اي اوضة يلاقوها
ويا اما يروحوا يسكنوا في منطقة عشوائية
على اطراف المدن ما بيوصلهاش اي خدمات
ويا اما لو كان العامل شغال في ورشة مثلا
صاحب العمل يكون عنده شوية ضمير
ويدي له مرتبة ينام عليها في مكان
الشغل بالليل
ودا كان شيء نادر جدا بالمناسبة
ولكن مقابل دا روح العامل بتبقى في
ايد صاحب الشغل
عالم الانثروبولوجي الجزائري الراحل
محفوظ بنون نشر سنة 1975 دراسة
بديعة جدا عن اوضاع العمالة المغاربية
في فرنسا
تحت عنوان العمال المغاربة في فرنسا
في الدراسة دي بنون بينقل كلمة قالها
عامل مغاربي موجود في فرنسا
العامل دا قال نصا
انا كراجل شغال بناء ومش لاقي مكان
ادمي اعيش فيه
عاوز اصرخ واقول دا ظلم
ولكن ما حدش هيعبرني
وفي النهاية ما ينفعش انسى ابدا اني اجنبي
اللي قاله الراجل دا كان لسان حال المهاجرين
المغاربة اللي كانوا مش لاقيين سكن
محترم يعيشوا فيه
بحسب مسح رسمي في سنة 1968
كان فيه اكتر من مليون من العمال المهاجرين
عايشين في احياء عشوائية ومدن صفيح
في فرنسا
نص مليون من العمال دول كانوا في باريس
في المساكن غير الادمية دي
المهاجرين ما كانش بيوصل لهم
ابسط اساسيات الحياة
لا تدفئة ولا مياه نظيفة ولا كهربا
ولا صرف صحي
ولا اي حاجة
ودا بيخلي العمال واسرهم اللي بعتوا
يجيبوهم من بلدهم علشان يبقوا مع بعض
يعيشوا في اوضاع مزرية جدا
يعني في الدراسة اللي ذكرناها من شوية
بنت جزائرية بتحكي بعض المشاهد اللي
تحفرت في ذاكرتها خلال 9 سنين عاشتهم
في منطقة عشوائية بالقرب من نهر السين
من ضمن المشاهد دي
حريقة حصلت في احد المساكن العشوائية
الام جريت تدور على طفلها علشان تنقذه
لكن الطفل كان خاف من الحريقة
واستخبى داخل السكن في مكان ما حدش
انتبه ليه
والحريقة شغالة البنت الجزائرية بتقول انها
جريت على موظف فرنسي شغال في مراكز
العبور المخصصة للمهاجرين واللي مبناها
موجود في مواجهة المنطقة العشوائية
وترجته يطلب المطافي
ولكن الموظف الفرنسي لانه ما كانش
بيطيق سكان المنطقة طنش وما اتصلش
والطفل توفى في النهاية في الحريق
مع الاسف
باختصار فرنسا خدت من المهاجرين
المغاربة كل حاجة
وما ادتهمش اي حاجة في المقابل
رغم انهم فعليا ما كلفوش فرنسا حاجة
المهاجر دا اللي جاي من الجزائر
ولا المغرب ولا تونس
وبيبدا شغل في فرنسا
اللي تحمل تكلفة تنشئته وتعليمه هي بلده الام
اللي جاي منها
فرنسا كدولة مستوردة ما صرفتش
عليه فرنك واحد
غير كدا العامل المغاربي من اول يوم
بيدفع رسوم الضمان الاجتماعي من
اجره الزهيد جدا زيه زي الفرنسي
رغم انه ما بياخدش عشر الامتيازات
اللي بياخدها الفرنسي
ما بياخدش حاجة اصلا
في سنة 1966
الفرنسي  
حاول يحسب قيمة مساهمة المهاجرين
الجزائريين في الانتاج الاقتصادي الفرنسي
ووصل الى ان قيمة الجزائريين في الاقتصاد
الفرنسي بتترواح ما بين 22 مليار
و35 مليار فرنك
ولما نخصم من المبلغ دا الاجور اللي الجزائريين
اخدوها من اصحاب العمل الفرنسيين
والمساعدات اللي الحكومة الفرنسية
ادتها للجزائر
نلاقي فرنسا كسبانة ما لا يقل عن 15
مليار فرنك سنويا
يعني باختصار
هجرة المغاربة لفرنسا سمحت لاصحاب
راس المال الفرنسيين انهم يغتنوا ويملوا
كروشهم على حساب المغاربة اللي تعرضوا
لكل انواع الظلم
في نفس الوقت تلاقي كتير من المواطنين
الفرنسيين عايشين في مية البطيخ حرفيا
وبيشتكوا من ان المهاجرين المغاربة
بينافسوهم على الامتيازات الاقتصادية
والاجتماعية المتاحة في البلد
اللي فات دا كله هو اجابة على السؤال
اللي طرحناه في بداية الحلقة
العامل المغاربي اللي مات في مصنع ليون
 ايه اللي وداه هناك
وعلشان اكمل لكم القصة
الشرطة الفرنسية لما جت تحقق في وفاة
العامل دا
واحد من زمايله المغاربة قال لهم
على الحقيقة ودلهم على مكان الجنزير
القديم اللي تقطع ووقع فوق زميله
وكان سبب في موته
لحد هنا انا خلصت كلامي
وكالعادة عندي سؤال لحضراتكم
في موضوع انا عاوز اتكلم فيه
من فترة وعاوز اخد رايكم بخصوصه
وهو امكانية حدوث تحالف بين اكبر اقتصادين
في المنطقة المغاربية
الاقتصاد الجزائري والاقتصاد المغربي
هل تحبوا نتكلم في الموضوع دا
هتابع اجاباتكم في التعليقات
وفي النهاية يا ريت لو عجبتكم الحلقة دي
حابين تشوفونا تاني
اشتركوا في القناة
واستنونا في حلقات جديدة باذن الله
سلام
