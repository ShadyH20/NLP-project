من حوالي سنة
وتحديدا في 27 سبتمبر اللي فات
الرئيس الفرنسي ايمانويل ماكرون تقريبا
كان واخد حبوب الشجاعة وخرج علينا ساعتها
بتصريحات ملفتة جدا في مؤتمر صحفي
هاجم فيه اوروبا بسبب اعتمادها
على الامريكيين
الراجل قال يا جماعة امريكا بقى لها
اكتر من 10 سنين مش بتفكر غير في نفسها
وفي مصالحها الاستراتيجية
واللي بقت النهار دا رايحة ناحية الصين
والمحيط الهادئ 
مسيو ماكرون كمل وقال
بصراحة هم معهم حق يعملوا كدا
واكتر من كدا
لكن احنا نبقى ناس سذج وبنرتكب خطا كبير
لو ما اخدناش بالنا
لازم احنا كاوروبيين نبطل سذاجة
ونحترم نفسنا ونحاول نستقل بقرارنا
عن امريكا
بعد الكلام الحراق دا ب 5 شهور تقريبا
وتحديدا في اواخر فبراير
الروس عملوها ودخلوا اوكرانيا
وساعتها ماكرون وباقي القادة الاوروبيين
جريوا على حضن الامريكيين
والولايات المتحدة تزعمت كما هو متوقع
التحالف الغربي المضاد لروسيا
وبدات تصيغ خطة التحالف في استهداف
موسكو
ومعظم العقوبات اللي تم فرضها على روسيا
تمت بتوافق امريكي اوروبي
المهم في السياق دا هو ان العلاقة
بين امريكا واوروبا وطبيعة تحالفهم
المضاد لروسيا
مثيرة جدا للاهتمام
انت لو فهمت العلاقة دي هتقدر تستوعب
كتير من الاحداث اللي حصلت مؤخرا
من ايام قليلة وتحديدا في 2 سبتمبر اللي فات
الروس فاجؤوا العالم وقرروا تعليق ضخ الغاز
في خط نورد ستريم 1 لاجل غير مسمى
ودي ضربة كبيرة لاوروبا لسه ما نعرفش
تبعاتها هتبقى عاملة ازاي
بس اللي احنا متاكدين منه هو انه قبل ساعات
من اتخاذ القرار دا امريكا قدرت تقنع حلفاءها
الاوروبيين بعد الحاح امريكي شديد
بانهم يوافقوا على عقوبة استفزازية جدا لروسيا
بتستهدف قطاعها النفطي تحديدا
العقوبة دي الاوروبيين وافقوا عليها
في توقيت غريب جدا
توقيت كانوا محتاجين فيه انهم ما يستفزوش
الروس
ودا لسببين
اولا لان الروس هددوا تهديد مباشر
ان لو العقوبة دي توافق عليها هيمنعوا
الغاز تماما عن اوروبا
وثانيا بقى لان الاوروبيين اصلا محتاسين حاليا
وهم داخلين على فصل الشتاء بدون كميات
كافية من الغاز
وبالتالي هم في امس الحاجة لكل متر مكعب
من الغاز الروسي
ودي ورطة الامريكان مثلا مش واقعين فيها
امريكا مكفية نفسها غاز وبتصدر كمان
وبالتالي ما فيش ضرر مباشر واقع عليها من
توقف الروس عن تصدير الغاز
اللي فات دا كله يقودك لسؤال منطقي جدا
هل امريكا ورطت اوروبا اكثر من اللازم
مع روسيا في حين انها مش بتواجه
نفس العواقب
وللا الاوروبيين هم اللي حساباتهم مش دقيقة
وما عندهمش بعد نظر
وايه هي العقوبة اللي استفزت
الروس قوي كدا
لدرجة انها خلتهم يلعبوا اهم كارت في ايدهم
وهو كارت الغاز
دا جزء من اللي هندردش فيه مع بعض
في حلقة النهار دا
انا اشرف ابراهيم ودا المخبر الاقتصادي
في 2 سبتمبر رئيسة المفوضية الاوروبية
اورسولا فون دير لاين
طلعت في مؤتمر صحفي في المانيا
وقالت يا جماعة اوروبا محتاجة تفرض حد
اقصى لسعر الغاز الطبيعي اللي بتشتريه
عن طريق خطوط الانابيب
ودا طبعا لو افترضنا انه تنفذ هيبقى خراب
بيوت بالنسبة للروس
المهم في نفس اليوم الرئيس الروسي السابق
ونائب رئيس مجلس الامن الروسي
ديمتري ميدفيديف
رد على رئيسة المفوضية الاوروبية في رسالة
قصيرة نشرها على حسابه على تليغرام
وقال فيها لو دا حصل ما فيش غاز روسي
هيوصل لاوروبا
بعد الرسالة دي بكم ساعة الروس بالفعل
قطعوا الغاز عن اوروبا
طب ايه اللي دفع الروس للخطوة
العنيفة دي
هقول لك
وزراء مالية كندا وفرنسا والمانيا وايطاليا
والمملكة المتحدة واليابان والولايات المتحدة
دول وزراء مالية الدول الاعضاء
في مجموعة الدول ال 7 الكبرى
ال 7 المحترمين دول كانوا مجتمعين في المانيا
يوم 2 سبتمبر
وفي الاجتماع دا اتفقوا على تنفيذ خطة
سقف الاسعار اللي بتستهدف محاصرة قطاع
النفط الروسي تحديدا
موافقة الدول ال 7 اللي من ضمنهم اكبر
4 اقتصادات في اوروبا على الخطة دي
بتعتبر نصر وانجاز كبير جدا لوزيرة الخزانة
الامريكية جانيت يلين
لانها صاحبة الفكرة الجهنمية دي
طبعا الفكرة اللي قايمة عليها العقوبة بتاعة
سقف الاسعار انا كنت شرحتها بالتفصيل
في حلقة الوزيرة تسرق بوتين
واللي ضروري تشوفوها لو حابين تفهموا
الصورة الكاملة للموضوع
لكن خليني هنا اديكم فكرة سريعة عن الملامح
الاساسية للعقوبة دي من واقع البيان الصادر
في نهاية الاجتماع الاخير لوزراء مالية
مجموعة الدول ال 7
البيان الختامي بيقول ان الدول المجتمعة
اتفقت على معاقبة شركات النقل البحري
في اي مكان في العالم لو نقلت اي نفط
او منتجات بترولية روسية
وقالت ان الحالة الوحيدة اللي هتسمح فيها
للشركات دي بنقل النفط والمنتجات البترولية
الروسية هي ان النفط دا يكون متباع بسعر
يساوي او يقل عن الحد الاقصى
اللي هم هيحددوه
يعني بالبلدي كدا فكرة الوزيرة الامريكية
بتتلخص في انها بتحط سقف او حد اقصى
لسعر النفط الروسي في السوق
وعاوزة تلزم العالم كله انه ما حدش يشتري
النفط الروسي بسعر اعلى من السعر دا
لحد دلوقت هم لسه ما اتفقوش على
سعر محدد
لكن السعر اللي هيتفقوا عليه بالتاكيد
هيكون اقل بكتير من السعر السوقي
يعني واحنا بنصور دلوقت
خام برنت عامل اكتر من 93 دولار للبرميل
الامريكان بقى ممكن يجوا ويقولوا ما حدش
يشتري النفط الروسي باكتر من 20 دولار
للبرميل مثلا
واللي هيدفع فيه سنت زيادة هنعاقبه
زي ما هو واضح الهدف من العقوبة دي
هو تقليل ايرادات روسيا من صادراتها
من النفط الخام والمنتجات البترولية
الروس في يونيو اللي فات بس 
باعوا نفط باكتر من 20 مليار دولار
خطة سقف الاسعار دي بقى اللي امريكا
وحلفاؤها اتفقوا عليها هدفها مش بس حرمان
روسيا من المليارات دي
وانما كمان اذلالها
لانها هتحرم الروس من ايراداتهم بدون ما
السوق يتاثر
المهم زميلنا وزير المالية الالماني
كريستيان ليندنر
واللي كان بيتراس الاجتماع اللي حصل فيه
الاتفاق على الخطة
طلع بعد الاجتماع وقال للصحفيين
روسيا بتحقق ارباح كبيرة من تصدير النفط
ودا امر لازم نقاومه
وخطة سقف الاسعار اللي اتفقنا عليها
هتساعد كمان في تخفيف حدة التضخم
في اوروبا
ودا طبعا على اعتبار ان النفط الروسي
هيبقى متاح في السوق برخص التراب
المهم يا سيدي بعد نهاية الاجتماع دا
وتصريحات الوزير الالماني بكم ساعة بس
الروس رموا خبر قنبلة هز العالم كله
بدون مبالغة
ما فيش متر مكعب 1 من الغاز
هيوصل لالمانيا
اللي حصل بالضبط هو انه في مساء
نفس اليوم اللي هو 2 سبتمبر
شركة غاز بروم التابعة للحكومة الروسية
والمسؤولة عن تشغيل خط نورد ستريم 1
قالت انها مش هتقدر تستانف عملية ضخ الغاز
داخل الخط اللي بينقل الغاز من روسيا لالمانيا
الخط دا اتقفل يوم 31 اغسطس اللي فات
على اساس انه هيتعمل له الصيانة لمدة 3 ايام
وكان المفروض انه يرجع يشتغل تاني اعتبارا
من نهاية يوم 2 سبتمبر
ولكن الروس بقى قرروا انهم مش هيشغلوا
الخط دا تاني
طب لحد امتى هتفضلوا موقفين الخط اللي
بيغذي المانيا ومن وراها دول اوروبية تانية
قال لك ما نعرفش
طب ليه الخط مش هيرجع يشتغل اصلا
بحسب كلام غازبروم فاللي حصل هو انها
وهي بتفحص الخط قبل ما تعيد تشغيله
اكتشفت بالصدفة البحتة خلل فني وتحديدا
تسريب في واحد من التوربينات الموجودة
في محطة بورتوفايا اللي بتساعد في ضخ
الغاز داخل الخط
وبما ان التوربين دا كان هو اخر توربين
شغال بالفعل في الخط فالخط هيقف بالكامل
لحد بقى ما تشوف حد يصلحه
الاوروبيين على الناحية التانية استقبلوا
القرار الروسي بمزيج من المفاجاة والتشكيك
سبب المفاجاة هو انه لحد مساء يوم 2 سبتمبر
الكلام كله كان على ان غازبروم هتشغل
الخط تاني بعد انتهاء عملية الصيانة
زي ما عملت قبل كدا في يوليو اللي فات
وخد بالك من حاجة
الخط دا قبل ما يتقفل للصيانة
في 31 اغسطس كان شغال ب 20 بس
من طاقته الطبيعية
لكن الاوروبيين ما كانوش معترضين
20
احسن من ما فيش
في نفس الوقت الاوروبيين شككوا في مدى
مصداقية كلام الروس حوالين السبب الحقيقي
للتوقف عن ضخ الغاز داخل الخط
والاتحاد الاوروبي وصف كلام غازبروم
بانه ادعاءات كاذبة
شركة غازبروم تسكت
طبعا لا
الشركة الروسية علشان تؤكد على كلامها
قامت ناشرة صورة بتوضح التسريب الحاصل
في التوربين
هي الصورة اللي قدامكم دي
ولكن برضو التسريب الظاهر في الصورة
تم التشكيك في اهميته او مدى فداحته
يعني شركة سيمنز انيرجي الالمانية
واللي في العادة الروس بيستعينوا بها
في صيانة توربينات نورد ستريم 1
قالت ان تسريب زي دا عمره ما يتسبب
في وقف تشغيل الخط
وقالت كمان ان محطة الضغط الموجود
فيها التوربين اللي حصل فيها التسريب
فيها توربينات تانية سليمة تقدر تشغل
نورد ستريم 1
غازبروم على الناحية التانية بتقول انها بلغت
سيمنز اينرجي
بالتسريب الجديد في التوربين
وقالت كمان ان الصيانة اللي التوربين دا
محتاجها ما ينفعش تتم غير في منشاة صيانة
متخصصة
الكلام دا معناه ان التوربين ممكن يحتاج
يروح المنشاة التابعة لسيمنز اينرجي
في كندا
ولما التوربين يسافر ويتصلح ويرجع بالسلامة
من كندا يبقوا يجربوا يشغلوا الخط تاني
بس بعيدا عن التشكيك الاوروبي في مصداقية
غازبروم
سواء التشكيك اللي حصل من جانب
السياسيين او من جانب الفنيين
فكل دا مفهوم ومتوقع
اللي مش مفهوم بالنسبة لي ويمكن اكتر
رد فعل على القرار الروسي لفت نظري
واستغربته
هو رد الفعل الامريكي
المتحدث باسم مجلس الامن القومي الامريكي
التابع للبيت الابيض طلع مساء يوم الجمعة
وقال تصريح ملفت جدا
الشخص الظريف دا قال
ليس من المستغرب ان تستخدم روسيا
الطاقة كسلاح
لا يا راجل
اومال العقوبات الامريكية والاوروبية
الي استهدفت روسيا واللي تم فيها استخدام
الدولار والنفط والتكنولوجيا
والنظام المصرفي كاسلحة اقتصادية
ضد روسيا موقفها ايه
هل كل دا كان مكرونة بالصلصة مثلا
ما كل دا تسليح لادوات لا تستخدم عادة
كسلاح
الروس ببساطة بيلعبوا بنفس الطريقة
اللي بيتلعب بها معهم
لكن على اي حال
سيبونا من التصريح الامريكي الكوميدي دا
وخلونا في المفيد
الروس النهار دا لما بيقطعوا الغاز
عن الاوروبيين بيحطوهم في ورطة كبيرة جدا
لانهم بالشكل دا بيعيقوا جهود الاوروبيين
لملء الخزانات بتاعتهم
مخزونات الغاز داخل الاتحاد الاوروبي حاليا
بتقترب من 80
ودي نسبة ممتازة جدا بالمقارنة مع
اهداف الاتحاد
خصوصا وان اوروبا وصلت لها
قبل شهرين تقريبا من بداية فصل الشتاء
لكن المشكلة هي ان المخزونات دي لوحدها
مش كفاية
وما نقدرش نعتبرها ضمان لان الاوروبيين
اكيد مش هيعيشوا فصل شتاء صعب
لو الاوروبيين ملوا خزانات الغاز بتاعتهم
بالكامل قبل فصل الشتاء
فالكمية دي هتكفيهم في احسن الاحوال
3 شهور بس
ودا بحسب تقديرات شركة انيرجي ريسيرش
ودا معناه انهم السنة الجاية هيواجهوا
صعوبة في توفير احتياجتهم من الغاز
الامريكيين بقى مش واقعين في نفس الورطة
لان ما عندهمش مشكلة في الغاز
ومش محتاجين الغاز الروسي
في سنة 2021 امريكا كانت مصدر صافي
للغاز الطبيعي للعام الخامس على التوالي
ودا مش بس بيخليهم غير متضررين
من القرار الاخير للروس
وانما كمان كسبانين من ارتفاع اسعار الغاز
في السوق
وبالتالي نقدر نقول ان المتضرر الرئيسي
ويمكن الوحيد من تحركات الروس
في سوق الغاز هم الاوروبيين
هل الاوروبيين هيقدروا يتعايشوا مع غياب
الغاز الروسي في فصل الشتاء
ممكن
لكن بالتاكيد هيكون فصل شتاء صعب
جدا عليهم
خصوصا وانه بالتاكيد هيشهد ترشيد ضخم
في مستويات استهلاك الطاقة
سواء بالنسبة للافراد او المصانع
والاعمال التجارية
هل دا ممكن يخليهم يفكروا في عدم تنفيذ
العقوبة اللي اتفقوا عليها مع وزيرة الخزانة
الامريكية جانيت يلين اللي تخص مسالة
سقف الاسعار
الله اعلم
بس الروس على الناحية التانية مش واقفين
يتفرجوا
ولحد دلوقت ابدوا مقاومة شديدة جدا
في مواجهة العقوبة المحتملة دي
في نفس اليوم اللي اجتمع فيه وزراء مالية
مجموعة الدول ال 7 الكبرى
ديمتري بيسكوف المتحدث باسم الكرملين
طلع وقال ان روسيا مش هتبيع النفط
لاي دولة هتشترك في الخطة بتاعة
سقف الاسعار اللي الامريكيين بيروجوا لها
وبعيدا عن تعليقات الروس
فنقدر نقول ان فيه عقبتين رئيسيتين غالبا
هيكونوا سبب في عدم تنفيذ خطة
سقف الاسعار دي ابدا
العقبة الاولى هي الاوروبيين نفسهم
خطة سقف الاسعار دي علشان تتنفذ في اوروبا
لازم دول الاتحاد الاوروبي ال 27 يوافقوا
بالاجماع على الخطة دي
ودا امر مشكوك فيه
لان الاوروبيين مش واقفين على نفس
المسافة من روسيا
خد عندك مثلا المجر
المجر قالت مش هشترك في خطة سقف
الاسعار دي
وبكدا ضربت مفك في الاجماع الاوروبي
في نفس الوقت المجريين لسه في اغسطس
اللي فات متفقين مع شركة غازبروم الروسية
انها تبعت لهم كميات اضافية من الغاز
الطبيعي عن طريق خط ترك ستريم
في السياق دا المجر مش من مصلحتها
انها تزعل الروس
اصل لو زعلتهم والروس قفلوا
ترك ستريم هو كمان يبقى ايه العمل ساعتها
هيجيبوا غاز منين
وبعدين اوروبا اصلا في الشهور الاخيرة
ما بقتش هي السوق الرئيسي للنفط الروسي
زباين النفط الروسي حاليا واللي لازم الامريكيين
والاوروبيين يقنعوهم بالمشاركة في خطة
سقف الاسعار هم الاسيويين وتحديدا
الهند والصين واندونيسيا
الهنود قالوا لمسؤولين في وزارة الخارجية
الامريكية في اغسطس اللي فات ان كل
اللي يهمهم هو انهم يشتروا نفط رخيص
ودا هم بيحصلوا عليه من روسيا
دلوقت بالفعل
وبالتالي هم مش مهتمين بالمشاركة في خطة
سقف الاسعار
الاندونيسيين بقى قال لك الروس اصلا
بيعرضوا علينا النفط بخصم 30
الصينيين هم كمان عندهم حساباتهم
مع روسيا اللي تمنعهم من المشاركة في خطة
سقف الاسعار
عارفين الكلام دا معناه ايه
معناه ان الاوروبيين بايعاز
من الامريكيين
لوحوا بعقوبة فيه شكوك كبيرة حوالين
قدرتهم على تنفيذها
ودا تسبب في استفزاز الروس
او خلونا نقول الروس كان عندهم نية
مبيتة لقفل الخط ولكن استخدموا
العقوبة دي كذريعة
بالمناسبة انا مش بقول ان روسيا جامدة
واقتصادها مش متاثر والكلام دا
بالعكس الاقتصاد الروسي بيعاني وحجم الضرر
اللي تعرض له بسبب العقوبات الغربية
كبير وهيظهر بوضوح على المدى المتوسط
والطويل
لكن الاقتصاد الروسي لحد اللحظة ورغم
كل شيء لسه متماسك بطريقة ما
ودا انجاز كبير بالنظر لشراسة الحرب الاقتصادية
اللي تعرض لها
الموضوع دا يمكن اكلمكم عليه باستفاضة
اكبر في حلقة لوحده باذن الله
لكن دلوقت انا خلصت كلامي
وكالعادة عندي سؤال لحضراتكم
برايك الحرب الروسية الاوكرانية دي
هتنتهي ازاي
هل هتنتهي باستسلام احد الطرفين وانتصار
الطرف التاني
وللا مش هتخلص غير باتفاق ومفاوضات
هتابع كل اجاباتكم في التعليقات
وفي النهاية يا ريت لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة باذن الله
سلام
