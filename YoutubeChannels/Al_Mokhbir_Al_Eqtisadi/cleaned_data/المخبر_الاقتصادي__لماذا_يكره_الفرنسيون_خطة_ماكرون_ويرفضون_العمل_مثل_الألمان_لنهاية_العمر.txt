الفرنسيين زعلانين ليه
 دا السؤال اللي ناس كتير بتساله مؤخرا
وهي شايفة مئات الالاف من الفرنسيين
 بينزلوا الشوارع يتظاهروا
 ضد الرئيس ايمانويل ماكرون وحكومته
وبيعملوا اضرابات عن العمل
 في قطاعات مختلفة في البلد
فيه اكتر من مليون و100 الف فرنسي
 خرجوا يتظاهروا في الشوارع
يوم 19 يناير 2023
 وبعضهم عمل اضراب عن العمل
مدته 24 ساعة
وبعدها بما يقرب من اسبوعين
 وتحديدا يوم 31 يناير
الفرنسيين خرجوا تاني في الشوارع يتظاهروا
ولكن المرة دي
 عددهم تجاوز المليون و200 الف شخص
والمظاهرات والاضرابات دي
مرشحة للاستمرار والتفاقم خلال الاسابيع الجاية
ودا في حالة ان الحكومة الفرنسية رفضت
ترجع عن اللي في دماغها
طبعا هتسالني ايه اللي في دماغ الحكومة الفرنسية
باختصار الحكومة الفرنسية طلعت في يناير اللي فات
واعلنت عن خطة شاملة
 لاصلاح نظام المعاشات الفرنسي
 من ابرز بنودها
انها هترفع الحد الادنى بتاع سن التقاعد في فرنسا
من 62 سنة وتخليه 64 سنة
يعني من هنا ورايح ما حدش هيعرف يتقاعد
 قبل سن ال 64
طب ليه يا حكومة يا فرنسية بترفعي سن التقاعد
ايه الفكرة يعني
الحكومة قالت يا جماعة
 الفرنسيين دالوقت
بقوا بيعيشوا كتير
يعني بعد ما بيتحالوا للتقاعد
بيعيشوا في المتوسط ما يقرب من 25 سنة
وخلال ال 25 سنة دول
احنا عمالين نصرف عليهم ونديهم معاشات
وهم قاعدين في البيت على الكنبة دا مش عدل
والموضوع دا ما ينفعش يستمر
 ونظام المعاشات الحالي لازم يتصلح
لانه هيعاني مستقبلا من عجز
 احنا هنغطيه من جيوبنا كحكومة
علشان كدا الحكومة الفرنسية لحد لحظة تصوير الحلقة
رافضة انها تتراجع رغم المظاهرات والاضرابات
اللي قالبة البلد
 هنا الناس على الناحية التانية
 بترد وتقول للحكومة الفرنسية
 انتو بتقولوا اي كلام
اولا دي فلوسنا
 وانتو ما بتصرفوش علينا من جيوبكم
ثانيا بقى
 نظام المعاشات الحالي محقق فائض
 يعني الداخل اكتر من المصروف
المهم السجال دا يخليك تسال شوية اسئلة
اولا الحكومة الفرنسية
 عاوزة تعمل ايه بالضبط
وليه الفرنسيين زعلانين من رفع سن التقاعد
وايه اللي هيضرهم لو سن التقاعد ارتفع سنتين
وثانيا بقى
ليه ماكرون مصمم على اصلاح منظومة المعاشات
مهما كان التمن
ايه هي الفوائد الاقتصادية اللي هتعود على البلد
وهل فيه فوائد اقتصادية اصلا من الخطة دي
وبعدين هل فعلا الاصلاح
 اللي بتقترحه الحكومة الفرنسية
لو ما تمش منظومة المعاشات في فرنسا هتنهار
والسؤال الاهم بقى
 ايه علاقة رفع سن التقاعد في فرنسا بديونها
دا جزء من اللي هندردش فيه مع بعض
في حلقة النهار دا
انا اشرف ابراهيم
 ودا المخبر الاقتصادي
في مايو سنة 1981
فرنسوا متران كسب الانتخابات الرئاسية الفرنسية
وبقى اول رئيس اشتراكي
في تاريخ الجمهورية الفرنسية الخامسة
الراجل دا كانت دماغه عالية شوية وصاحب مزاج
وبيقدس جدا وقت الفراغ
لدرجة انه واحد من اول قراراته لما مسك المنصب
 هو استحداث وزارة اسمها
وزارة وقت الفراغ
وعين ساعتها على راسها واحد اسمه اندريه هنري
المهم ميتران لما مسك الرئاسة
كان الحد الادنى لسن التقاعد في فرنسا 65 سنة
ودا كان سن قريب من السن اللي بيتقاعد فيه
الموظفين في كتير من الدول الاوروبية وقتها
لكن متران كان شايف ان الحياة كلها مش شغل
وان الناس من حقها تتبسط باخر ايامها
وتقضيها على البحر وعلى الكنبة
في البيت قدام التلفزيون
مش في المكتب ولا في المصنع
ومش لازم يفضلوا يشتغلو لحد ال 65
علشان يقدروا يسيبوا الشغل ويضمنوا المعاش بتاعهم
بس علشان دا يحصل
 لازم الحد الادنى لسن التقاعد يقل
بحيث فترة التقاعد تزيد
الراجل قال لك وماله
 وجه في سنة 1982 على طول
اللي هي تاني سنة له في المنصب
متران اصدر قرار
بخفض الحد الادنى لسن التقاعد في فرنسا
 من 65 سنة ل 60 سنة
دا من ناحية معناه
ان الناس بمجرد ما توصل سن ال 60
هتقدر تقعد في البيت وتاخد معاش لو حابة
ومن ناحية تانية برضو
معناه ان نظام المعاشات الفرنسي هيخسر
خمس سنين من مساهمات الناس في دخله
واللى هو اصلا عبارة عن فلوس مستقطعة
من اجور ومرتبات الموظفين على مدار حياتهم المهنية
لكن السيد متران ما كانش يفرق معه الكلام دا
قال لك خلي الناس تفرح
المهم متران فضل يحكم فرنسا
حوالي 14 سنة
وما مشيش غير سنة 1995
وطول الفترة دي
نظام المعاشات زي ما هو ما تغيرش
مشي متران وجه بعد جاك شيراك في مايو 1995
شيراك اول ما مسك
حاول يعدل نظام المعاشات التقاعدية
 اللي عمله متران
 ودي كانت خطوة جريئة جدا منه
لان الفرنسيين كانوا متعلقين
جدا بالنظام بتاع متران
وما كانش عندهم استعداد يتخلوا عنه
علشان كدا اول ما شيراك فكر في الموضوع
 2 مليون فرنسي خرجوا للشوارع سنة 1995
 و عملوا اضرابات استمرت لاسابيع
لحد ما اجبروا شيراك في النهاية
انه يتراجع عن اللي في دماغه
ويتخلى خالص عن فكرة انه يعدل نظام المعاشات
اللي حطه متران
شيراك تعلم الدرس
 وما حاولش يكرر نفس الغلطة تاني
رغم انه قعد في السلطة 12 سنة
مين بقى اللي ما تعلمش الدرس
السيد نيكولا ساركوزي
اللي استلم رئاسة فرنسا من شيراك في 2007
في 2010
 ساركوزي قرر يلعب في نظام التقاعد في فرنسا
بدل ما الحد الادنى للتقاعد كان 60 سنة
قرر يرفعه سنتين ويخليه 62 سنة
طبعا وكما هو متوقع
حصلت مظاهرات واضرابات بالكوم في فرنسا
ضد القرار دا
كمحاولة لاجبار ساركوزي على التراجع عنه
 زي ما حصل من شيراك قبله
ولكن ساركوزي ركب دماغه
 وصمم على تنفيذ الاصلاح دا
رغم الاحتجاجات الشعبية
الكلام دا كان في 2010
في 2012 ساركوزي دخل الانتخابات الرئاسية
 قدام فرنسوا اولاند وخسرها
الحركة بتاعت تعديل نظام المعاشات
 من خلال رفع سن التقاعد
دمرت شعبيته
واولاند لعب على النقطة دي بذكاء
في الحملة الانتخابية بتاعته قصاد ساركوزي
باختصار وعد بعض الفئات العمالية
انه هيقلل الحد الادنى لسن التقاعد بتاعهم
 ويخليه 60 سنة
الحد الادنى اللي فرضه ساركوزي واللي هو 62 سنة
هيفضل زي ما هو مطبق على الكل
كل الحكاية ان اولاند
 وعد انه هيعمل استثناء لبعض الفئات
المهم اولاند كسب الانتخابات في مايو 2012
 بعدها بايام وتحديدا في بداية يونيو
كان منفذ الوعد دا
رغم انه عارف ان قرار شبه دا
 حيكون عبء مالي على ميزانية الرعاية الاجتماعية
لكنه عشان يريح ضميره
 قام بعدها في 2014
عمل تعديل في نظام المعاشات الفرنسي
في الوقت دا كان القانون بيقول
ان الموظف سواء في القطاع الحكومي او الخاص
لازم يكون شغال وبيدفع تامينات
لمدة 415 سنة على الاقل
علشان لما يتقاعد ياخد معاش كامل
لو تقاعدت قبل ما تكمل 415 سنة
وانت مشترك مع المعاشات
 مش هتاخد معاش كامل
اولاند بقى قرر في 2014
انه يرفع الحد الادنى لفترة الاشتراك مع المعاشات
 علشان الموظف يستحق معاش كامل في النهاية
من 415 سنة
 ل 43 سنة
والقرار دا كان المفروض يتطبق بالتدريج
 بداية من 2020
ولحد سنة 2035
طبعا اولاند ما لحقش ينفذ الكلام دا بنفسه
لانه خاف يترشح لدورة رئاسية تانية
بعد ما استطلاعات الراي
 وضحت انه هيخسر في اول جولة
من الانتخابات الرئاسية اللي انعقدت في مايو 2017
واللي كسبها ايمانويل ماكرون
اثناء الحملة الانتخابية ماكرون قال للفرنسيين
انه ناوي يعمل اصلاحات كبيرة
 في نظام المعاشات التقاعدية
وعلى الرغم من ان الاقتراب
من نظام المعاشات في فرنسا
يعتبر من المحرمات بالنسبة للشعب الفرنسي
الا ان دا ما اثرش
على حظوظه في الانتخابات الرئاسية
 اللي كسبها بفارق معتبر
بعد ما فاز على اليمينية مارين لوبان بسهولة
المهم بعد ما ماكرون دخل الاليزيه بسنتين ونص تقريبا
وتحديدا في ديسمبر 2019
الحكومة بتاعته اعلنت انها ناوية تعمل تعديل
 كبير وشامل
في نظام المعاشات التقاعدية في البلد
الخطة دي اول ما تم الاعلان عنها
 البلد ولعت
والفرنسيين خرجوا في الشوارع
وبهدلوا الدنيا
وبالتوازي مع دا
 بدؤوا اكبر اضراب عن العمل شافته فرنسا
من سنة 1968
وبرغم كدا ماكرون فضل مصمم على رايه
وكان ناوي ينفذ الخطة باي تمن
ولكن في مارس 2020 ظهر وباء كورونا
وكل حاجة وقفت والترتيبات تلخبطت
 فتم تعليق الخطة من ساعتها
 لحد ما تم الاعلان عنها تاني في يناير 2023
طب ليه ماكرون لسه مصمم لحد دالوقت
انه يعدل نظام المعاشات
هقول لك
في سبتمبر 2022
المجلس الاستشاري للمعاشات التقاعدية في فرنسا
اصدر تقرير مهم جدا
وضح فيه ان نظام المعاشات الفرنسي
حقق في 2021
فائض قيمته 900 مليون يورو
والسنة اللي وراها اللي هي 2022
كانت سنة زي العسل
والفائض بتاع نظام المعاشات قيمته وصلت فيها
ل 32 مليار يورو
حلو قوي الكلام دا
 المشكلة فين بقى
المشكلة هي ان اللي جاي مش حلو خالص
المستقبل مش لطيف
بحسب نفس التقرير لو نظام المعاشات الفرنسي
فضل على وضعه الحالي
 فمن المتوقع ان موقفه المالي يتدهور جدا
خلال الفترة ما بين 2023 و2027
 وهيعاني بشكل سنوي
من عجز تتراوح قيمته
من 03 و04 من الناتج المحلي الاجمالي لفرنسا
او ما يعادل 10 مليار يورو سنويا لحد سنة 2032
طب ليه العجز دا هيحصل
الحكومة الفرنسية بتقول ان السبب يا محترمين
هو ان عدد سنين العمل اللي الفرنسيين
بيشتغلوها على مدار حياتهم المهنية
واللي بيساهموا من خلالها في المعاشات قليلة
وفي نفس الوقت
 متوسط الفترة اللي بيعيشوها بعد ما بيتقاعدوا
 عمالة تكبر
 لان اعمارهم بتزيد وبيعيشوا كتير
يعني الفترة اللي الموظف بيدفع فيها بتقل
 واللي بياخد فيها بتزيد
 والنتيجة هي ان التمويل المتاح
 في نظام المعاشات بيقل
والمصروفات بتزيد
ودا اللي هيعمل عجز
العجز دا علشان يتسد ماكرون قدامه حل من تلاتة
الحل الاول
هو ان حكومته تستلف وتسد العجز دا
ولكن فيه مشكلة هنا
 وهي ان ديون فرنسا
بتقترب من الوصول لمستويات حرجة
نسبة الدين للناتج المحلي الاجمالي في فرنسا حاليا
عاملة 113
ودا مستوى خطر
وبيؤثر بالفعل على الجدارة الائتمانية لفرنسا
يعني في شهر ديسمبر اللي فات
وكالة التصنيف الائتماني ستاندارد اند بورز
ثبتت التصنيف الائتماني لفرنسا عند 
ولكنها في نفس الوقت
عدلت النظرة المستقبلية للديون الفرنسية
من مستقرة لسالبة
يعني دا معناه ان التصنيف الائتماني لفرنسا
مرشح للانخفاض في اي لحظة
دا بيضغط بشكل كبير على الميزانية الفرنسية
 لان في ظل المخاطر المحيطة بحجم الدين
 فرنسا بتضطر انها تدفع فوائد اعلى
على خدمة ديونها
اللي بتقترب من تلاتة تريليون يورو
وبالتالي خيار الاقتراض دا مش عملي
من وجهة نظر الحكومة الفرنسية
الخيار التاني بقى
هو ان الحكومة الفرنسية
ترفع الضرائب علشان تزود ايراداتها
بحيث توفر الفلوس اللي محتاجاها
علشان تسد العجز
بتاع نظام المعاشات التقاعدية
ولكن برضه بالنسبة لماكرون دا مش خيار
ودا مش عشان هو حابب يشجع النشاط الاقتصادي
ويفتح السوق
لا
كل الحكاية هو انه ما فيش مجال اصلا لرفع الضرايب
في فرنسا اكتر من كدا
للي ما يعرفش منكم
 الحصيلة الضريبية في فرنسا بتشكل حوالي 45
من الناتج المحلي الاجمالي لفرنسا
ودي اعلى نسبة
وسط الدول الاعضاء في منظمة التعاون الاقتصادي
والتنمية بعد الدانمارك
فرنسا بالفعل
معتمدة بشكل كبير على الضرائب
 وصعب انه يتم زيادة الاعتماد دا اكتر من كدا
كدا ما بقاش فيه غير حل واحد
وهو حل مشكلة نظام المعاشات التقاعدي من الداخل
النظام اللي الحكومة بتصرف عليه سنويا
 ما يتجاوز ال 14
من الناتج المحلي الاجمالي
ودي برضو اعلى نسبة انفاق على المعاشات التقاعدية
وسط دول منظمة التعاون الاقتصادي والتنمية
بعد ايطاليا
المهم
الحركة دي بكل بساطة
هتتم من خلال البحث
عن طرق لرفع ايرادات النظام
وتقليل نفقاته
ودا اللي الحكومة الفرنسية حاولت تعمله
 في 10 يناير 2023
لما رئيسة الوزراء الفرنسية اليزابيت بورن
اعلنت عن خطة لاصلاح شامل
لنظام المعاشات التقاعدية في فرنسا
ابرز بنود الخطة اللي تم الاعلان عنها كالتالي
 اولا
 الحد الادنى لسن التقاعد
 هيتم رفعه بالتدريج
 من 62 سنة حاليا
لحد ما يوصل 64 سنة على سنة 2030
ثانيا بقى
بداية من سنة 2027
اي موظف في البلد
علشان ياخد معاش كامل
لازم يكون شغال بقى له 43 سنة على الاقل
الحاجة التالتة بقى
الحد الادنى للمعاشات
 هيتم رفعه
ل 1200 يورو في الشهر
طب التعديلات دي هتفيد في ايه برضو
هقول لك
في فرنسا الرجالة بتعيش في المتوسط
حوالي 2 سنة في فترة التقاعد
والستات بتعيش حوالي 267 سنة
خلال فترة التقاعد
الارقام دي لما نقارنها بالمانيا مثلا هنلاقيها مرتفعة
في المانيا الراجل بيعيش خلال فترة التقاعد
 حوالي 184 سنة في المتوسط
والست بتعيش 214 سنة في المتوسط
الفرق بين فرنسا والمانيا
 في المدة اللي المواطن بيعيشها خلال فترة التقاعد
جاية منين
 من حاجتين
الحاجة الاولى
 هي ان الفرنسيين متوسط اعمارهم
اكبر من متوسط اعمار الالمان
الحاجة التانية بقى
هي ان الفرنسيين حياتهم المهنية
اقصر من الالمان
الالمان بيتقاعدوا النهار دا على 66 سنة
ودا بيخليهم يعيشوا في فترة التقاعد
مدة اقصر من الفرنسيين
والنتيجة هي ان انفاق الحكومة الالمانية
على المعاشات التقاعدية
اقل مقارنة مع اللي الحكومة الفرنسية بتصرفه
النهار دا بقى
 ماكرون نفسه ان الفترة اللي بيعيشها
الموظفين الفرنسيين في فترة التقاعد تقل
علشان الحكومة توفر
وتدفع اقل
طبعا ماكرون علشان يقلل فترة التقاعد
اللي بيدي فيها معاش للمتقاعدين
مش هيروح يلعب في متوسط المدة
اللي بيعيشها الناس علشان تقل
امال هيعمل ايه
 بسيطة جدا
انت دالوقت كموظف عمرك كله
تقدر تقسمه لجزاين اتنين
جزء انت شغال فيه
 وبتدفع جزء من مرتبك في صندوق المعاشات
وجزء تاني انت متقاعد فيه و بتاخد معاش
اللي هنعمله بمنتهى السلاسة
هو اننا هناخد منك سنتين من
فترة التقاعد اللي انت بتقبض فيها
ونحدفهم الناحية التانية
اللي فيها سنين خدمتك المهنية
اللي بتشتغل فيها وبتاخد مرتب
تدفع منه في صندوق المعاشات
الحكومة الفرنسية بتقول ان السنتين دول
 هيوفروا لها 177 مليار يورو من المعاشات
اللي بتدفعها للمتقاعدين سنويا
 ودا هيساهم في ان العجز يختفي
وميزانية المعاشات تتضبط على سنة 2027
ومش كدا بس
الحركة دي هتساهم في ان حجم القوى
العاملة في فرنسا
يزيد بحوالي 300 الف شخص
على سنة 2030
ودي نقطة مهمة جدا لازم نقف قدامها
الحكومة الفرنسية بتقول
 ان نظام المعاشات الفرنسي بوضعه الحالي
غير عادل
لان دالوقت الاجيال الصغيرة
اللي شغالة و اللي اعدادها بتقل
هي اللي بتتحمل تكلفة المعاشات
بتاعت الناس الكبيرة المتقاعدة
اللي عددها عمال يزيد
فرنسا في سنة 20
كان فيها 21 شخص شغال
مقابل كل متقاعد
النهار دا النسبة تدهورت وبقت 17 شخص شغال
وبيساهم في دفع المعاشات مقابل كل متقاعد
لو فضلنا على كدا هنلاقي نفسنا على سنة 2070
في 13 شخص بس بيشتغل مقابل كل متقاعد
من الاخر كدا
المتقاعدين اللي بيصرفوا بيزيدوا
و اللي بيشتغلوا وبيدفعوا بيقلوا
 علشان كدا من وجهة نظر الحكومة الفرنسية
هي ان خطة الاصلاح المقترحة
لنظام المعاشات الفرنسي
لا مفر منها
رئيسة الوزراء الفرنسية قالت ان الخطة
غير قابلة للتفاوض
هتتنفذ يعني هتتنفذ
بعدها طلع وزير الحسابات العامة غابرييل اتال
وقال لاعضاء البرلمان الفرنسي
 من الاخر كدا يا محترمين
اما الاصلاح او الافلاس
الراجل باختصار شايف انه لو ما تمش تمرير الخطة دي
نظام المعاشات التقاعدي في فرنسا هينهار
وهنا يظهر سؤال
طب لما الحكومة الفرنسية شايفة ان الخطة دي
ضرورية ولازم تتنفذ
ليه ما نفذتهاش فورا
والسؤال دا ياخدنا للجانب السياسي في القصة
على عكس ما بعضكم قد يتصور
الخطة اللي تم الاعلان عنها في 10 يناير 2023
اللي معطلها لحد دالوقت
مش الغضب الشعبي المتمثل
في الاضرابات او المظاهرات
ودا اولا لان ماكرون مش خايف على شعبيته
 اللي هي في اسوا حالاتها بالفعل
لان الدورة الحالية هي الاخيرة له
وبالتالي هو مش مهتم انه يرضي الناس
علشان ياخد اصواتهم
ودا على عكس خصومه وحلفاؤه
 اللي عينهم على الانتخابات الجاية
ثانيا بقى
هو مش خايف من اي اضرار اقتصادية ممكن
تتسبب فيها الاحتجاجات الحالية
واللي حدتها لحد دالوقت اقل
مقارنة مع الاحتجاجات اللي حصلت في اواخر 2019
وبدايات 2020
واللي اضرارها الاقتصادية كانت لا تذكر
طب ايه اللي معطله
 مسالة اجرائية بحتة
الخطة دي علشان تعدي من البرلمان الفرنسي
محتاجة ان 289 عضو يصوتوا لصالحه
الحزب بتاع ماكرون اللي هو حزب النهضة
معه 170 مقعد فقط في البرلمان
حلفاؤه اللي هم حزب الحركة الديمقراطية
وحزب افاق معهم 80 مقعد
وبكدا التحالف دا ناقصه 39 مقعد
 علشان يقدروا يمرروا الخطة من البرلمان
حاليا فيه مفاوضات بين الحكومة
 وحزب الجمهوريين الفرنسي
اللي معه 61 مقعد
علشان تقنعه يوافق على الخطة
ويديها ال39 صوت اللي محتاجاهم
لحد لحظة تصوير الحلقة الموضوع دا ما تحسمش
ولكن من الواضح ان الحكومة الفرنسية
 صبرها قليل
وزير المالية برونو لومير قال على فكرة يا محترمين
احنا بس بنحاول نوجد اغلبية تدعم الخطة
علشان بس يكون لها شرعية سياسية
وهنا الوزير يقصد ان الحكومة الفرنسية
تقدر تنفذ الخطة رغما عن البرلمان
المادة 493 من الدستور الفرنسي
بتسمح للحكومة الفرنسية انها
تمرر في السنة مشروع قانون واحد
 وتقره بدون الرجوع للبرلمان
هل دا اللي هيحصل
 خلونا نتفرج ونشوف
لحد كدا انا خلصت كلامي
وكالعادة عندي سؤال لحضراتكم
برايك هل خطة الحكومة الفرنسية خطة عادلة
وللا فيها ظلم للمتقاعدين
هتابع اجاباتكم كلها في التعليقات
في النهاية يا ريت لو عجبتكو الحلقة دي
 وحابين تشوفونا تاني
لازم تشتركوا في القناة
واستنونا في حلقات جديدة باذن الله
سلام
