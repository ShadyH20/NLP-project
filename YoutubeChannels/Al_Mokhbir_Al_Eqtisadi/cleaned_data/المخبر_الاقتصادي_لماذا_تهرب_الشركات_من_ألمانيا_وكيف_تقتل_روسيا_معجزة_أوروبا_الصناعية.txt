في 25 يوليو اللي فات
المانيا بعتت اخيرا لاوكرانيا
3 دبابات المانية مضادة للطائرات
من طراز جيبارد
ودا بعد حوالي 3 شهور
 من وعد المستشار الالماني
لاوكرانيا
بانه هيبعت لها الدبابات دي
الشيء المثير للاهتمام هنا
هو ان التورط الالماني المتزايد
في الصراع الحاصل بين روسيا واوكرانيا
بيتزامن مع معاناة الاقتصاد الالماني بشدة
من عدم استقرار امدادات الطاقة الروسية
الاقتصاد الالماني بيمر حاليا
بواحدة من اسوا فتراته على الاطلاق
ويمكن ما فيش ادل على دا
من تصريحات ياسمين فهيمي
اللي بتشغل منصب رئيس الاتحاد الالماني
لنقابات العمال 
واللي بتعتبر اكبر مسؤولة نقابية
في المانيا
قالت في مقابلة لها مع صحيفة
  
ان الصناعات الالمانية الكبرى
بتواجه حاليا خطر الانهيار
بسبب تقلص امدادات الغاز الطبيعي الروسي
السيدة المحترمة دي
اشارت لصناعات الالمونيوم والزجاج
والكيماويات باعتبارهم اكتر 3 صناعات
معرضة لخطر الانهيار الدائم
وبتقول ان انهيار الصناعات دي
هيؤدي لاضطرابات اجتماعية وعمالية
مع الاسف الموقف الاقتصادي الالماني
بيزداد سوءا كل يوم عن اللي قبله
واصبح من شبه المؤكد ان البلد خلاص
داخلة على ركود اقتصادي
اثاره هتكون طويلة الامد
واللي زاد وغطى بقى
هو ان عدد كبير من الشركات الالمانية
صبره نفد
وبدا يفكر في مغادرة المانيا لدول تانية
اكثر استقرارا
ودا يخلينا نسال
ايه اللي بيحصل بالضبط في المانيا
خلال الاسابيع الاخيرة
وازاي ازمة الطاقة بتسوء في البلد
وليه الشركات الالمانية مش قادرة تصبر
وبتلجا لنقل عملياتها التصنيعية في الخارج
وهل الالمان هيلحقوا يملوا احتياطياتهم
من الغاز قبل شهر نوفمبر الجاي
وللا بوتين هيكون ليه راي تاني
وليه الالمان بيفكروا في اغلاق
اكبر مجمع صناعي للكيماويات في العالم
دا جزء من اللي هندردش فيه مع بعض
في حلقة النهار دا
انا اشرف ابراهيم
دا المخبر الاقتصادي
في 27 مارس اللي فات
المستشار الالماني اولاف شولتس
كان قاعد في لقاء تلفزيوني مع المذيعة
الالمانية الشهيرة  
وكان اللقاء ماشي بسلاسة
لحد ما المذيعة سالت المستشار سؤال
عصبه جدا
قالت له على فكرة يا سيادة المستشار
فيه دراسات عملها بعض الاقتصاديين
بتقول ان وقف المانيا بشكل فوري
لوارداتها من الطاقة الروسية
هياثر بشكل متواضع جدا على نمو
الاقتصاد الالماني
ودي بالمناسبة هي وجهة نظر كتير
من المعارضين الالمان
اللي بيلوموا الحكومة الالمانية انها لسة
بتشتري نفط وغاز من روسيا
المهم المستشار الالماني رد على سؤال المذيعة
بكلمات قاسية جدا على غير عادته
وقال لها الناس اللي عملت الدراسات دي
وجهة نظرهم غلط
وما ينفعش اي حد يحط شوية ارقام
في نموذج رياضي
ويطلع لنا باستنتاجات غير صحيحة
دا شيء غير مسؤول
يعني من الاخر كدا اللي على البر عوام
وجهة نظر شولتس والحكومة الالمانية
هي ان انقطاع امدادات الطاقة الروسية
وعدم وصولها لالمانيا
هو شيء كارثي هيتسبب في تراجع
النمو الاقتصادي
وارتفاع معدلات البطالة وزيادة معدلات الفقر
في البلد
الحكومة الالمانية من الاخر
شايفة ان المعارضة بتزايد عليها مزايدة
في غير محلها
ولو الحال تبدل والمعارضة بقت في الحكومة
ما حدش منهم هيجرؤ انه يستغنى عن
امدادات الطاقة الروسية
من الاخر كدا الكلام اسهل من الفعل
وخليني اوضح لك ليه
في سنة 2021
الالمان صدروا للخارج بضايع
بقيمة تريليون و375 مليار يورو
وحققوا فائض تجاري قيمته 173 مليار يورو
ودا كان تاني اعلى فائض تجاري في العالم
بعد الفائض التجاري بتاع الصين
الصادرات الضخمة دي والفائض المهول دا
هما نتيجة طبيعية لنجاح تجربة التصنيع
في المانيا
البلد دي يا اخواننا بتمتلك النهار دا
القطاع الصناعي الاكبر والاكثر تقدما في اوروبا
لكن تجربة التصنيع في المانيا
قايمة على 3 محركات رئيسية
اولهم حرية التجارة العالمية
وتاني حاجة توافر القوى العاملة الماهرة
وتالت حاجة الطاقة الروسية الرخيصة
من سوء حظ الالمان بقى
بنلاقي ان المحركات التلاتة لقطاعهم الصناعي
بيعانوا من مشاكل كبيرة
من الاخر كدا التلاتة مضروبين بالجزمة
اولا مبدا حرية التجارة العالمية
عمال ياخد ضربات متتالية
من ساعة بداية وباء كورونا في مارس اللي فات
في اخر سنتين ونص حصل تصاعد كبير
في حجم ووتيرة الاجراءات الحمائية
اللي بعض الدول لجات ليها
كوسيلة لحماية نفسها من الاضطرابات العالمية
واللي كان اخرها
بسبب الحرب الروسية الاوكرانية
او كوسيلة لمعاقبة دول تانية
على سبيل المثال
شفنا الهند بتحظر تصدير القمح
واندونيسيا بتحظر تصدير زيوت الطعام
والامريكان والاوروبيين بيحظروا
استيراد النفط من روسيا
والروس بيفرضوا قيود على صادراتهم
من الغاز الطبيعي والغازات النبيلة
والتايوانيين بيرفضوا تصدير رقائق
الكترونية للروس
كل دي اجراءات مضادة
او لا تتوافق مع مبدا حرية التجارة العالمية
وبتاثر بشكل سلبي
على سلاسل الامداد العالمية
العيانة اصلا بقى لها سنتين ونص
ولسة ما فاقتش من ازمة كورونا لحد النهار دا
نسيب دا ونروح للمحرك التاني للقطاع
الصناعي في المانيا
وهو توافر القوى العاملة الماهرة
القوة العاملة في المانيا
هتوصل لذروتها السنة الجاية اللي هي 2023
وبعدين هتبدا تقل وتقل
لحد ما تنخفض بواقع 5 مليون عامل
على سنة 2030
ودي كارثة كبيرة بالنسبة لاقتصاد
قايم على التصنيع
والايدي العاملة زي الاقتصاد الالماني
بحسب المعهد الاقتصادي الالماني
عدد العمال والموظفين الالمان
اللي هيتقاعدوا السنة دي
اعلى من عدد الناس اللي هتتوظف
باكتر من 300 الف شخص
وفي 2029 الازمة هتكون اكبر
عدد الخارجين من سوق العمل ساعتها
هيكون اعلى من عدد الداخلين
باكتر من 650 الف شخص
علشان كدا شفنا الحكومة الالمانية في يناير
اللي فات
بتعلن انها ناوية تجيب كل سنة
حوالي 400 الف عامل ماهر من الخارج
علشان تسد الفجوة اللي عمالة تكبر
سنة ورا سنة
ازمة نقص العمالة دي
عاملة صداع كبير للشركات في المانيا
لان من ناحية الانتاج بيتاثر بغياب
العدد الكافي من العمال
ومن ناحية تانية الشركات بتضطر
ترفع الرواتب علشان تقدر تجذب العدد القليل
المتاح من العمال في السوق الالماني
النهار دا ما يقرب من نص شركات
الهندسة الميكانيكية في المانيا
بتشتكي من نقص العمال المهرة في السوق
وبتقول ان النقص دا بيعيق انتاجها
ودا اعلى مستوى نقص في العمالة
بتعاني منه الشركات دي
من سنة 1991 على الاقل
ودا بحسب مسح عملته
جمعية الهندسة الميكانيكية الالمانية
في يوليو اللي فات
خد عندك مثلا شركة الهندسة الالمانية
 
الشركة دي بقى لها فترة
بتدور على موظفين وعمال يشتغلوا
في وظائف شاغرة عندها
ومش لاقية
الشركة عاوزة 600 شخص
وبسبب صعوبة انها تلاقي العدد الكبير دا
الشركة لجات لرفع عدد افراد الفريق المسؤول
عن التوظيف
ل 20 شخص
 
رئيسة الموارد البشرية في الشركة بتقول
لوول ستريت جورنال
احنا زمان اول ما كنا نعلن وظيفة
نلاقي بسرعة متقدمين كتير ونقعد نفاضل
ما بينهم
دلوقت الوضع تغير
علشان كدا الشركة راحت تدور على موظفين
في البرتغال والصين والمجر
لكن برغم كدا
نقدر نقول ان الاقتصاد الالماني عنده القدرة
انه يتعامل مع اي مشاكل يعاني منها المحرك
الاول لقطاع التصنيع وهو حرية حركة التجارة
والمحرك التاني وهو توافر العمالة
المحرك التالت بقى على العكس
الحكومة الالمانية بتعجز قدام مشاكله
وانا هنا بتكلم عن توافر الطاقة
الروسية الرخيصة
واللي ما عادتش رخيصة وما عادتش متوفرة
قبل ما روسيا تدخل اوكرانيا
في اواخر فبراير اللي فات
الالمان كانوا بيستوردوا 35 من احتياجاتهم
من النفط
و55 من احتياجاتهم من الغاز من روسيا
في مايو اللي فات بقى
الالمان قرروا انهم يفطموا نفسهم
عن النفط الروسي
وقرروا حظر استيراد الاورال الروسي
ودا كوسيلة منهم لمعاقبة روسيا
على غزوها لاوكرانيا
الحظر الفوري اللي الالمان قرروا ينفذوه
مع النفط الروسي
ما قدروش يعملوه مع الغاز الروسي
ودا باختصار لان الغاز الروسي
على عكس النفط ما لهوش بديل بالنسبة
للالمان تحديدا
الرئيس الروسي فلاديمير بوتين
لانه فاهم نقطة ضعف الالمان اكتر من اي حد
بدا يلاعبهم بيها في يوليو اللي فات
من المفترض ان عقود توريد الغاز الموقعة
بين روسيا والمانيا
هي عقود طويلة الاجل
وبالتالي المفروض الطرفين يلتزموا بيها
وبالتالي نظريا ما ينفعش ان روسيا تخل
بالعقود دي او تقلص صادراتها من الغاز
لالمانيا بمزاجها
لان دا هيكون انتهاك للعقود
وبرغم كدا الروس تلاعبوا بامدادات الغاز
اللي بيصدروها لالمانيا في الاسابيع الاخيرة
ولكن من غير ما يخالفوا العقود
الروس دخلوا من ثغرة ما حدش توقعها
وهي اجراءات الصيانة الدورية
في 11 يوليو اللي فات
الروس قفلوا حنفية خط
انابيب الغاز الطبيعي الروسي نورد ستريم 1
اللي بينقل الغاز من روسيا لالمانيا
بغرض اجراء صيانة دورية للخط
وعملية الصيانة دي كان المفروض
انها تستغرق 10 ايام
خلال ال 10 ايام دول المانيا واوروبا
كلها وقفت على رجل واحدة
وبقى الكل خايف وبيسال
يا ترى الروس هيشغلوا الخط تاني وللا لا
بعد نهاية ال 10 ايام
المهم
في 21 يوليو وبعد فترة من الترقب والقلق
الروس شغلوا خط نورد ستريم 1 تاني بالفعل
ولكن شغلوه ب 40 بس من طاقته
بعدها ب 4 ايام وتحديدا في 25 يوليو
الروس رجعوا تاني نشفوا دم الالمان
في اليوم دا شركة الغاز الطبيعي
الحكومية الروسية غاز بروم
بلغت الالمان ان كمية الغاز الطبيعي
اللي بينقلها الخط لالمانيا بشكل يومي
هتقل ل 33 مليون متر مكعب بس
ودا بيعادل 20 فقط من طاقة الخط
طب ليه يا جدعان كدا
قال لك عندنا مشاكل في التوربينات الموجودة
في محطة الضغط
ولما نصلح التوربينات دي بقى
نبقى نرجع تاني نضخ الغاز في الخط
بكامل طاقته
طبعا دا خبر سيئ جدا بالنسبة للالمان
اللي بيعتمدوا على الروس في الحصول
على تلت احتياجتهم من الغاز
لانهم بيسابقوا الزمن علشان يملوا مخزوناتهم
من الغاز قبل فصل الشتا الجاي
النهار دا مرافق تخزين الغاز في المانيا
فيها غاز يعادل
حوالي 65 من طاقتها الاستيعابية
خطة الالمان لحد بداية يوليو اللي فات
كانت انهم هيوصلوا بمخزونات الغاز
لما يعادل 75 من سعة التخزين
بتاعتهم في سبتمبر
وعلى نوفمبر بقى مخزوناتهم من الغاز
هتوصل ل 95 من سعة مرافق التخزين
ولكن الارقام دي
هما حسبوها على اساس حجم الامدادات
اللي كانت بتوصلهم من نورد ستريم 1
قبل ما الروس يقللوا حجم الغاز
اللي بيضخوه فيه
دلوقت الوضع تغير
ولو الروس فضلوا مقللين كمية الغاز
اللي بيضخوها
في نورد ستريم 1 لفترة طويلة
يبقى المانيا هتدخل فصل الشتا الجاي عريانة
المانيا علشان تخفف من حدة الازمة شوية
بدات تطلب من المواطنين والشركات
انهم يقللوا استهلاكهم من الطاقة علشان
يساعدوها ويخفوا الضغط عليها
في ظل عدم استقرار الامدادات الروسية
بحسب استطلاع راي نشره اتحاد غرف
الصناعة والتجارة الالمانية في اواخر يوليو
ففيه على الاقل شركة واحدة من كل
6 شركات في المانيا بتخفض انتاجها
او بتوقفه تماما بسبب ارتفاع اسعار الطاقة
لكن مش كل الشركات تقدر توقف انتاجها
حتى لو هي عاوزة كدا
فيه بعض الشركات ما تقدرش توقف انتاجها
ولو لساعة واحدة
لان دا معناه ببساطة نهايتها للابد
وخليني اوضح لك النقطة دي
في القطاع الصناعي الالماني
فيه بعض الافران الصناعية شغالة بدون
توقف بقى لها عشرات السنين
الافران دي ما ينفعش توقف ولو ثانية واحدة
لانها لو وقفت المواد المنصهرة
الموجودة جواها
هتبرد وهتتحول لمادة صلبة
ودا هيبوظ الافران دي للابد
وبالتالي لازم الفرن يفضل شغال بشكل مستمر
مهما كان التمن
على سبيل المثال
شركة الزجاج الالمانية  
عندها 11 فرن لصهر الزجاج في المانيا
الافران دي زي الافران الصناعية التانية
لازم تفضل شغالة 24 ساعة في اليوم
7 ايام في الاسبوع
365 يوم في السنة
  الرئيس التنفيذي للشركة
بيقول احنا حتى لو خفضنا انتاجنا
هنحتاج 75 من كمية الغاز اللي
بنستهلكها حاليا علشان الافران بتاعتنا
تفضل شغالة
والزجاج اللي فيها ما يتجدمش ونخسرها للابد
من الاخر كدا
الشركة دي ما تقدرش توقف انتاجها
مهما ارتفع سعر الغاز
لكن مش كل الشركات تقدر تستحمل الوضع دا
على سبيل المثال
شركة الزجاج الالمانية الشهيرة جدا

اللي بتصنع واحدة من كل 4 زجاجات
عطور في العالم
قالت احنا خلاص صبرنا قرب ينفذ
وبنفكر ننقل عملياتنا لخارج المانيا
ونروح دول تانية الطاقة فيها رخيصة
والعمالة متوفرة
الشركة الالمانية بتقول ببساطة
انا عندي افران صهر ال 1 فيهم مكلفني
10 مليون دولار
علشان اشغل الافران دي محتاجة درجات حرارة
بتوصل ل 30 فهرنهايت
ودا مش هيتم بدون الغاز
دلوقت احنا بندفع في الغاز دا 10 اضعاف
السعر اللي كنا بندفعه قبل الحرب
ودا من ناحية بيضر بربحيتنا
ومن ناحية تانية بيقلل من تنافسيتنا قدام
الشركات المنافسة في فرنسا وامريكا الجنوبية
واللي مش متاثرين بازمة الغاز زينا
شركة المانية تالتة شغالة في تصنيع البلاط
اسمها 
قررت انها هتنقل عملياتها من المانيا لتركيا
السنة دي
وتسرح العمال بتوعها الموجودين في المانيا
ودا برضو بسبب ارتفاع تكاليف الطاقة
وارتفاع اجور العمال نتيجة نقص العمالة
في البلد
اما شركة الرقائق الالكترونية المعروفة
 
فعلشان تتجنب الورطة اللي واقعة فيها
الشركات الالمانية دلوقت
قررت انها هتبني مصنعها الجديد
لاشباه الموصلات
واللي قيمته بتقترب من 2 مليار يورو
في سنغافورة بدل المانيا
كريستوف فون بلوثو الرئيس التنفيذي للشركة
لما سالوه ليه يا عم اخترتوا سنغافورة
بدل المانيا
الراجل قال بكل وضوح
تكاليف الطاقة عندنا في المانيا مش تنافسية
وتكاليف الطاقة شيء مهم جدا في صناعة زي
الصناعة بتاعتنا
وهو مش لوحده اللي بيفكر كدا بالمناسبة
ازمة الطاقة وارتفاع اسعارها في المانيا
قوية جدا
لدرجة انها خلت شركات بقى لها
عشرات السنين شغالة في المانيا تفكر انها
توقف انتاجها في البلد دي وتشوف غيرها
كوستال اوتوموبيل الكتريك
مش عارف سمعتوا اسم الشركة دي قبل كدا
وللا لا
دي شركة المانية ضخمة
شغالة في تصنيع قطع غيار السيارات
يكفي انك تعرف ان منتجات الشركة دي
داخلة في نص السيارات الموجودة
في العالم كله
الشركة دي شغالة في غرب المانيا
بقى لها قرن تقريبا
المهم
في يونيو اللي فات فوجئنا بان الشركة دي
بتعلن انها خلاص زهقت من الاوضاع الحالية
في المانيا
وارتفاع التكاليف هناك
وقررت انها تقفل مصانعها ال 3 الموجودة
في المانيا
وتوقف انتاجها في البلد دي
تماما على نهاية 2024
الشركة دي طول عمرها فخر لالمانيا
وبتعتز بكونها المانية لكن في النهاية مصلحة
الشركة بتحكم
وبنفس المنطق لقينا فورد موتورز الامريكية
بتعلن في نفس الشهر انها هتصنع
الجيل الجديد من سياراتها الكهربائية في اسبانيا
بدل غرب المانيا
ودا برضو بسبب ارتفاع التكاليف في المانيا
سواء تكاليف الطاقة او اجور العمال
اللي مش موجودين اصلا
خروج الشركات دي كلها من السوق الالماني
او عدم دخولها ليه اصلا هيترجم فورا
في صورة وظائف مفقودة
وهجرة للكفاءات وناتج صناعي اقل
وصادرات اضعف وايرادات اقل للشركات
وبالتبعية حصيلة ضريبية منخفضة
دي نتيجة طبيعية للي بيحصل
وبدانا نشوف ارهاصات الكلام دا دلوقت
في مايو اللي فات
المانيا ولاول مرة من سنة 1991
سجلت عجز تجاري قدره مليار يورو
يعني صادرات البلد كانت اقل من وارداتها
في الشهر دا صادرات المانيا قلت بنسبة 05
ووارداتها زادت بنسبة 27
ودا كانت نتيجته عجز البلد ما شفتهوش
من اكتر من 30 سنة
الوضع دا ممكن يسوء لو المانيا خسرت واحدة
من اقوى واضخم قلاعها الصناعية
وانا هنا بتكلم عن مجمع الكيماويات
الاكثر تكاملا في العالم
التابع لشركة باسف الالمانية
المجمع اللي بيضم حوالي 200 مصنع
وبينتج مواد كيميائية بتدخل في عدد كبير
من الصناعات
مش في المانيا بس وانما في العالم كله
بدون المجمع سلاسل التوريد العالمية هتتعرض
لصدمة شديدة
خد عندك على سبيل المثال
منتج واحد من المنتجات اللي بينتجها المجمع
وهو الامونيا
لو باسف بطلت تنتج امونيا
اسعار الاسمدة في العالم كله هتزيد
وبالتبعية اسعار الغذاء
المهم قبل شهور من دلوقت
ما كانش حد ممكن يتصور او حتى يفكر
ان فيه امكانية ان المانيا تلجا لقفل المجمع دا
ببساطة ما ينفعش يتقفل
لكن دلوقت وبسبب ازمة الطاقة في المانيا
المستحيل بقى ممكن
النهار دا المسؤولين التنفيذيين في باسف
بيفكروا في كيفية اغلاق المجمع
لو ما قدرش يحصل على امدادات كافية
من الغاز لاي سبب
عملية الاغلاق لازم يكون متخطط ليها
من بدري
ما ينفعش يحصل اغلاق فوري للمجمع
الشركة باختصار محتاجة وقت
علشان تضمن اغلاق امن للمحطات والمصانع
لحد دلوقت المجمع ما تقفلش
ولكن كل شيء وارد خلال الاسابيع الجاية
خلاصة الكلام
وضع المانيا كمركز تصنيع عالمي في خطر
ودا مش كلامي على فكرة
دا كلام  
العضو المنتدب لجمعية صناعة تشكيل
الصفائح المعدنية في المانيا
لراجل دا شايف ان جيران المانيا
الغرقانة لودانها في ازمة الغاز مع روسيا
بيقدموا للشركات الالمانية والاجنبية
مميزات افضل بكتير من ناحية تكاليف الانتاج
وضرب المثل بفرنسا المجاورة لالمانيا
واللي الشركات فيها بتدفع في الكهربا تمن اقل
من اللي بتدفعه في المانيا بمقدار التلت
على الاقل
انا كدا خلصت كلامي
وكالعادة عندي سؤال لحضراتكم
برايك هل المانيا ممكن تقدم تنازلات لروسيا
في سبيل ضمان استقرار وارداتها من
الغاز الروسي علشان تنقذ نفسها من كارثة
في فصل الشتا الجاي
وللا الالمان هيصروا على موقفهم
مهما كان التمن
هتابع كل اجاباتكم في التعليقات
وفي النهاية يا ريت لو عجبتك الحلقة
وحابب تشوفنا تاني
اشترك في القناة
واستنانا في حلقات جديدة باذن الله
سلام
