في مساء يوم 17 اكتوبر سنة 1989 
زلزال عنيف بقوة 69 درجة على مقياس ريختر
ضرب منطقة سان فرانسيسكو
 في الولايات المتحدة الامريكية
 وتسبب في موت العشرات 
واصابة الالاف من الامريكيين
الزلزال العنيف دا لما حصل
 هز مباني جامعة كاليفورنيا في بيركلي 
اللي كان شغال فيها الاقتصادي الامريكي 
 
 كاستاذ في كلية هاس للاعمال 
اندرو لما حصل الزلزال 
كان موجود في الطابق السادس
 في مبنى قديم في الحرم الجامعي 
وكان معاه زميلة له 
شغالة استاذة برضو في نفس الكلية
المهم اندرو حس بالزلزال وان المبنى بيتهز
 فجري على طول وقف تحت الاطار 
بتاع باب الغرفة اللي كان موجود فيها 
بحيث ينقذ نفسه
والسقف ميقعش فوق دماغه
وكان متخيل ان زميلته
الاستاذة الموجودة معه في نفس الغرفة 
هتجري تقف جنبه هي كمان 
علشان تنقذ نفسها
ولكن دا محصلش
استاذ التحليل الاقتصادي بيحكي ان زميلته
 فضلت قاعدة على مكتبها ما بتتحركش 
قاعدة بمنتهى الهدوء لا بتصرخ ولا بتعيط
ولا باين عليها خالص انها خايفة او مهزوزة
مين بقى زميلته الهادية جدا دي
جانيت يلين
وزيرة الخزانة الامريكية الحالية 
والرئيسة السابقة لمجلس الاحتياطي الفدرالي
 السيدة اللي يمكن اعتبارها بدون مبالغة
اقوى امراة في العالم حاليا
واقوى شخصية نسائية في تاريخ الولايات المتحدة
التاريخ الامريكي فيه شخصيات نسائية
مؤثرة كتير جدا
زي نانسي بيلوسي 
رئيسة مجلس النواب الامريكي السابقة
 وهيلاري كلينتون
 وكوندوليزا رايس
ومادلين اولبرايت
اللي تراسوا وزارة الخارجية الامريكية
 في فترات مختلفة 
ودا منصب مش هين بالمناسبة 
مش عارف تعرفوا وللا لا 
 بس وزير الخارجية 
هو تالت اهم شخصية في الحكومة الامريكية 
بعد الرئيس ونائب الرئيس
وعلى الرغم من ان الاسماء اللي ذكرناها دي 
 كانت صاحبة تاريخ كبير في الولايات المتحدة
 الا انها تظل في مرتبة ادنى 
من حيث التاثير في سياسات امريكا
 ومساراتها خصوصا في القرن الحالي 
بالمقارنة مع جانيت يلين
الست اللي معروف عنها انها هادية جدا 
وقليلة الكلام وفي نفس الوقت شديدة الذكاء
ودا اللي بيخلي الكل في واشنطن
بغض النظر عن انتماؤه الجمهوري او الديمقراطي 
يسمع لها وينتبه لكلامها جدا لما تتكلم
علشان كدا كان من المنطقي تماما
 ان يلين تكون هي راس حربة الفريق الامريكي
 اللي شن هجوم اقتصادي غير مسبوق على روسيا
 بعد غزوها لاوكرانيا 
 الهجوم اللي للصدفة العجيبة 
يلين اشتبكت خلاله مع شخصية تقيلة
 مماثلة لها في روسيا وهي الفيرا نابيولينا
محافظة البنك المركزي الروسي 
اللي بتعتبر واحدة من افضل 
محافظي البنوك المركزية في العالم
 وصاحبة الفضل الاكبر
 في عدم انهيار الاقتصاد الروسي
 اللي يلين بتحاول تهده بقى لها اكتر من سنة
في حلقة النهار دا هنلقي نظرة سريعة 
على مسيرة الامريكية يلين 
وعلى خناقتها وتحديها للروسية نابيولينا
انا اشرف ابراهيم
 ودا المخبر الاقتصادي
في نوفمبر سنة 2021 
مستشار الامن القوي الامريكي
 جيك سوليفان
 عمل اجتماع مهم جدا في ال 
او غرفة العمليات الموجودة في الطابق السفلي
 للجناح الغربي في البيت الابيض
دي الغرفة اللي الرئيس الامريكي جو بايدن
 بيدير فيها الازمات الداخلية والخارجية
 واللي فيها كل التجهيزات الممكنة
 اللي بتدي الرئيس سلطة القيادة والسيطرة 
على القوات الامريكية في جميع انحاء العالم
المهم سوليفان دعا في الاجتماع
 كبار المسؤولين في الاستخبارات والامن القومي 
علشان يناقشوا التطورات الحاصلة على حدود اوكرانيا
ودا في الوقت اللي كان فيه الرئيس الروسي 
فلاديمير بوتين
 بيحشد قواته هناك
الامريكان كانوا حاسين ان بوتين هيدخل اوكرانيا 
وكانوا عاوزين يستعدوا من بدري للرد عليه
بس السؤال بقى هيردوا عليه ازاي
اوكرانيا مش عضو في حلف شمال الاطلسي الناتو 
وبالتالي مفيش مبرر قوي
 يخلي الجيش الامريكي يصطدم مع
 الجيش الروسي ويشتبك معه عسكريا
 علشان يحمي اوكرانيا 
 وبعدين حتى لو اوكرانيا كانت عضو في الناتو
 ففيه مشكلة تانية
وهي ان الشعب الامريكي اللي شاف بعينه 
الفشل الامريكي على مدار 20 سنة 
من الحروب اللي خاضها الجيش 
في افغانستان والعراق مش هيساند غالبا
 تورط امريكا في حرب من جديد علشان خاطر اوكرانيا
والاهم من كل دا هو ان تورط امريكا في حرب مباشرة 
مع قوة نووية زي روسيا
 بيديرها رئيس لا يمكن توقع رد فعله زي بوتين 
ممكن يخلي الامور تخرج عن نطاق السيطرة 
والاشتباك المسلح يتحول لحرب نووية
وبناء عليه فكرة الاشتباك المباشر مع الجيش الروسي
 مكنتش مطروحة كحل بالنسبة للامريكيين 
طيب هل دا معناه ان الامريكان هيقفوا يتفرجوا 
على بوتين وهو بيدخل اوكرانيا 
اللي موجود على حدودها 
اربع دول اعضاء في حلف الناتو 
اللي هم بولندا والمجر ورومانيا وسلوفاكيا
طبعا لا
الامريكان قرروا انهم هيرسلوا اسلحة لاوكرانيا
 وهيشاركوا معاها اي معلومات استخباراتية
 ممكن تفيدهم في التصدي للروس 
 بس دا برضو مش كفاية 
 جيك سوليفان كان عاوز يستهدف بوتين شخصيا
 ويضربه في اكتر مكان ممكن يكون مؤلم له
 وهو الاقتصاد
الامريكان مكنوش عاوزين يستهدفوا
الاقتصاد الروسي 
بشوية عقوبات حنينة
 زي ما حصل في 2014 لما بوتين دخل جزيرة القرم
 لا 
هما كانوا عاوزين يقلبوا الاقتصاد العالمي كله 
عليه حرفيا
علشان كدا سوليفان
 دعا للاجتماع دا
 وزيرة الخزانة الامريكية جانيت يلين
بحيث تقعد معهم 
وتقول لهم ممكن يعملوا ايه
في بوتين واقتصاد روسيا
وقبل ما اقول لكم سيادة الوزيرة قالت ايه 
خليني احكي لكم بشكل سريع 
ازاي السيدة دي وصلت للمكانة
 اللي تخليها قاعدة في اهم غرفة عمليات 
في الولايات المتحدة
 بتتناقش مع اكبر المسؤولين في البلد 
ازاي ممكن يعاقبوا قوة نووية زي روسيا
في سنة 1946
 اتولدت جانيت يلين في مدينة بروكلين الامريكية 
والدتها كانت معلمة 
ولكنها سابت التدريس وقعدت في البيت 
علشان تربيها هي واخوها جون 
ووالدها كان طبيب 
تخرجت يلن من مدرسة فورت هاميلتون الثانوية
 سنة 1963
 وكانت واحدة من اذكى الطلاب في دفعتها
 في كل سنة كان محرر المجلة الطلابية في المدرسة
 بيعمل مقابلة مع الطالب الاول على المدرسة 
اثناء دراستها
يلين كانت هي محرر المجلة الطلابية 
وفي نفس الوقت 
كانت هي الطالبة الاولى على المدرسة 
علشان كدا كانت بتعمل المقابلة مع نفسها كل سنة
المهم بعد ما تخرجت من الثانوية 
بدات تستعد للجامعة
 يلين كانت محتارة ما بين 3 تخصصات 
الرياضيات 
وعلم الانسان او الانثروبولوجيا
 والاقتصاد
لكن لما دخلت جامعة براون 
وحضرت دورة في الاقتصاد 
وقعت في حب الاقتصاد 
زي حالاتي كدا
وقررت انها هتكمل فيه
بعدها باربع سنين 
وتحديدا في سنة 1967 
تخرجت يلين من الجامعة 
ولكن مسيرتها التعليمية موقفتش هنا
جانيت بعد تخرجها
 سمعت محاضرة للاقتصادي الامريكي 
 
اللي كان مثل اعلى بالنسبة لها 
والمحاضرة دي حمستها جدا انها تعمل دكتوراه 
البنت ذاكرت واخدت درجة الدكتوراه في الاقتصاد 
من جامعة ييل الامريكية سنة 1971
وبعدها اشتغلت استاذ مساعد في جامعة هارفارد
وفي سنة 1978 
تزوجت جورج اكرلوف
اللي قابلته قبلها بسنة في الكافتيريا 
بتاعت مجلس الاحتياطي الفدرالي
اكرلوف زوجها دا بقى
 شغال ايه او بيبيع ايه تفتكروا 
مفيش شخص عادي جدا
 دا واحد فاز بنوبل في الاقتصاد سنة 2001 
يعني يوم ما تجوزت واحد دحيح زيها
المهم حياة يلين الشخصية كانت مثيرة جدا للاهتمام
 ولكن الاكثر اثارة للاهتمام هي حياتها المهنية
يلين فضلت شغالة استاذ مساعد في جامعة هارفارد 
6 سنين تقريبا
وتحديدا من سنة 1971 لحد 1976 
وبعدها سابت هارفارد وراحت اشتغلت
 كخبيرة اقتصادية 
في مجلس محافظي الاحتياطي الفدرالي 
قعدت هناك من 1977 ل 1978
 وبعدها سابت الفدرالي 
وراحت تشتغل كمحاضرة
 في كلية لندن للاقتصاد والعلوم السياسية
اللي سابتها في 1980 
علشان ترجع امريكا تبقى عضو هيئة تدريس 
في كلية هاس للاعمال 
اللي حصل فيها الزلزال 
اللي كنت حكيت لكم عليه في بداية الحلقة
المهم في سنة 1994
يلين جات لها فرصة حياتها
وهي انها تشتغل 
عضو في مجلس محافظي الاحتياطي الفدرالي 
وكعادتها مطولتش 
 في 1997 
سابت الفدرالي علشان تتولى
 رئاسة مجلس المستشارين الاقتصاديين 
للرئيس الامريكي السابق بيل كلينتون
علشان تبقى اول امراة في تاريخ امريكا
 تتولى المنصب دا
المهم علشان مطلوش عليكم 
لان الست دي تولت في حياتها كم غريب 
من المناصب ولو فضلنا نذكرهم واحد
 مش هنخلص في ليلتنا 
المحطة الاهم في تاريخ حياة يلين المهنية 
كانت في 2014 
لما الرئيس الامريكي وقتها باراك اوباما 
اختارها علشان تكون رئيسة مجلس الاحتياطي الفدرالي 
ارفع واهم منصب اقتصادي 
مش بس في امريكا 
وانما في العالم كله
في اللحظة دي جانيت يلين
بقت برضو اول امراة في تاريخ الولايات المتحدة 
تتراس الفدرالي
وعلى الرغم من ان كان فيه اعتراضات
 من الجمهوريين على ترشيحها
 الا ان الناس اللي اشتغلوا معها قبل كدا
 كانوا شايفينها تستحق المنصب
على سبيل المثال
 وزير الخزانة الامريكي السابق لاري سمرز 
قال جانيت يلين 
عندها شيء قليلين جدا اللي بيملكوه في واشنطن 
وهو ان مفيش حد في العالم مبيثقش فيها
مفيش حد ابدا مش مؤمن انها بتتمتع
 بقدر كبير من النزاهة والالتزام
ودا اكدته تصريحات
قالها مسؤول في الادارة الامريكية 
لصحيفة بوليتكو
الراجل قال يا جماعة يلين معروف عنها 
في البيت الابيض انها بتقول اللي هي مقتنعة به 
واي حد متخيل انه يعرف يخليها تقول حاجة 
هي مش مرتاحة لها اتمنى له حظ سعيد
المهم 
 استقلالية يلين وعدم استجابتها للضغوط 
كانت سبب رئيسي في انها متقعدش 
في رئاسة الفدرالي اكتر من 4 سنين 
والسبب في دا
 هو الرئيس الامريكي السابق دونالد ترمب
ترمب هاجم يلين كتير اثناء الحملة الانتخابية بتاعته
 في 2016 
لكنه لما قابلها اول مرة 
بعد ما كسب هيلاري كلينتون
 اعتذر لها على الكلام اللي قاله عليها خلال الحملة 
وقال لها معلش 
دا شغل سياسة بقى وانت ست العارفين
فضلوا الاتنين شغالين سوا
 وهم مش بيستظرفوا بعض
 لحد ما حصل خلاف شديد ما بينهم 
 ترمب ومعه وزير الخزانة الامريكي وقتها
 ستيفن منوشين
 كانوا عاوزين يلغوا بعض
القواعد الموجودة في قانون دودفرانك
اللي كان صدر في عهد اوباما 
بعد الازمة المالية العالمية 
القانون دا يا جماعة باختصار
 كان بيحط مجموعة من القيود
على انشطة القطاع المالي في امريكا
 بحيث يضمن ان المشاكل اللي تسببت 
في ازمة 2008 متتكررش تاني
 والبنوك الامريكية كانت مضايقة من القيود دي 
لانها محجماها ومش مخلياها تبرطع براحتها زي زمان
المهم جانيت يلين كانت معترضة تماما
 ان حد يقرب من القانون دا
 ويحاول يلغي القيود الموجودة فيه
ترمب واللي معه على الناحية التانية 
قعدوا يحايلوها يمين شمال 
 يا ست يهديك يرضيك 
وهي لسان حالها اخبطوا راسكم في الحيط 
وفي الاخر قالت لهم نصا 
 
يعني على جثتي 
ترمب اخر ما زهق من عدم استجابتها لتوجيهاته
 قرر في 2018 بعد نهاية الاربع سنين بتوعها 
انه ما يجدد لهاش دورة تانية 
ورشح بدالها رئيس الفدرالي الحالي جيروم باول
لما ترمب ما جدد لهاش 
يلين زعلت وقالت انها محبطة من الحركة النص كم 
اللي عملها معاها ترمب 
ولكن زعلها دا مطولش 
لان ترمب خسر الانتخابات الرئاسية
 قدام بايدن في 2020
وبايدن قرر انه يرجع يلين
 ولكن المرة دي عينها وزيرة خزانة
 علشان تبقى برضو اول امراة في تاريخ امريكا 
تتولى المنصب دا
يلين دايما هتلاقوها اول واحدة في اي حاجة 
ومؤخرا وتحديدا في ديسمبر اللي فات 
مضت باسمها على ورقة الواحد دولار
 والخمسة دولار علشان تبقى برضو اول امراة
 في تاريخ امريكا يتكتب اسمها على الدولار
غير كدا يلين هي الشخصية الوحيدة في امريكا
اللي تولت رئاسة المجلس الرئاسي 
للمستشارين الاقتصاديين
 ورئاسة مجلس الاحتياطي الفدرالي 
ورئاسة وزارة الخزانة 
ما فيش راجل ولا ست في امريكا قبلها
 مسكوا التلات مناصب دول ورا بعض
المهم 
شخصية بقدرات وخبرات يلين
 كان طبيعي جدا انها تكون الجندي الاول
 في الحرب الاقتصادية 
اللي امريكا شنتها على روسيا 
بعد غزوها لاوكرانيا في فبراير 2022
في الاجتماع اللي ذكرناه من شوية 
واللي حصل قبل 3 شهور تقريبا من بداية الحرب
 يلين قالت للجنرالات
 ومسؤولي الاستخبارات اللي قاعدين 
انها هتبدا تتواصل فورا مع نظرائها في اوروبا
 واماكن تانية حوالين العالم 
علشان ينسقوا مع بعض
 خطة دمار اقتصادي شامل للروس
في اوائل فبراير 2022 
وقبل اسابيع من الحرب 
3 مسؤولين امريكيين سافروا بروكسل 
علشان يحطوا مع الاوروبيين
 اللمسات الاخيرة في خطة
استهداف روسيا بالعقوبات 
الخطة كانت عبارة عن فرض قيود 
على تصدير المنتجات والبضائع لروسيا 
الامريكان كانوا عاملين قائمة من 38 صفحة 
والاتحاد الاوروبي هو كمان عمل قايمة
 من 63 صفحة 
 وبعد ساعات من غزو روسيا لاوكرانيا 
يوم 24 فبراير
 قادة الاتحاد الاوروبي 
وافقوا على خطة قيود التصدير بشكل رسمي
ولكن وهم قاعدين الرئيس الاوكراني
 فولوديمير زيلينسكي كلمهم بالفيديو وقال لهم
 دي ممكن تكون اخر مرة
تشوفوني فيها على قيد الحياة 
الكلمة دي سخنت الاوروبيين
 وخلتهم عاوزين يفرضوا عقوبات اعنف على روسيا
ومن هنا توجهت الانظار للبنك المركزي الروسي
 اللي كان بيملك احتياطيات تتجاوز ال630 مليار دولار 
معظمهم موجود في الخارج 
وتحديدا في امريكا والاتحاد الاوروبي واليابان
 بعد الاجتماع بتاع 24 فبراير
 الاوروبيين جالهم خبر ان البنك المركزي الروسي 
ناوي يحرك الاحتياطيات بتاعته من مكانها 
وفي واشنطن جانيت يلين
وصلها نفس الكلام
وعلى هذا الاساس الاوروبيين والامريكيين
 بدؤوا يسابقوا الزمن علشان يلحقوا يفرضوا عقوبات 
على احتياطيات المركزي الروسي قبل مكانها ما يتغير
والخطة دي اللي كان بيسوق لها اصلا الامريكيين 
لكن يلين اللي معروف عنها انها عقلانية جدا
 وغير متهورة كانت مترددة وقلقانة 
من ان تجميد احتياطيات البنك المركزي الروسي
 تخوف باقي البنوك المركزية 
اللي شايلة جزء من احتياطياتها في امريكا 
وقلقانة برضو من تاثير الحركة دي على مكانة الدولار 
كعملة دولية بتمثل حوالي 60 
من احتياطيات البنوك المركزية في العالم
لكن المستشارين بتوع بايدن 
كانوا على عكس يلين متحمسين 
 وانا هنا بتكلم تحديدا عن جيك سوليفان
 مستشار الامن القومي 
والنائب بتاعه لشؤون الاقتصاد الدولي
داليب سينغ
اللي هو اصلا
 مهندس خطة استهداف المركزي الروسي
في صباح السبت 26 فبراير
سوليفان وسينغ
قالوا لبايدن احنا جاهزين لاستهداف المركزي الروسي 
ولكن يلين قالت انا محتاجة وقت اكتر
علشان ادرس الموضوع 
ورجعت وزارة الخزانة 
اجتمعت هناك مع رئيس الفدرالي
 ومع عدد من موظفي وزارة الخزانة 
علشان تشوف هيعملوا ايه
في اليوم دا
رئيس الوزراء الايطالي وقتها ماريو دراغي 
رن على تيلفونها الشخصي
 واقنعها انهم لازم يتحركوا
 ضد المركزي الروسي بسرعة 
وعلى هذا الاساس اتفقت يلين مع الفريق بتاعها 
انهم لازم يجمدوا الاحتياطيات الروسية 
قبل بداية التداولات يوم الاتنين 
 ودا اللي حصل بالفعل 
يوم 28 فبراير الساعة 1230 صباحا بتوقيت بروكسل
 وقبل ساعات من افتتاح الاسواق المالية
 اعضاء مجموعة الدول السبع الكبرى
 بزعامة الولايات المتحدة 
اعلنوا تجميد الاحتياطيات الروسية 
الموجودة عندهم
دي كانت اكبر ضربة توجهها يلين للروس 
لكنها طبعا مكنتش الوحيدة او الاخيرة
يلين بالتعاون مع نظرائها في اوروبا 
قادوا 9 جولات من العقوبات الاقتصادية على روسيا
مين بقى اللي واقف على الناحية التانية 
بيحاول يصد الضرب دا كله 
اللي جاي من ناحية يلين واصحابها
محافظة البنك المركزي الروسي الفيرا نابيولينا 
اللي بتعتبر اهم شخصية اقتصادية في روسيا 
وواحدة من افضل خبراء الاقتصاد في العالم
نابيولينا
اللي بتشبه يلين في انها هادية وقليلة الكلام
 وصاحبة خبرة 
فجاة لقت نفسها بتواجه اشرس حرب اقتصادية
ممكن تكون استهدفت اي بلد في التاريخ
الحرب بدات في 24 فبراير 
وفي خلال اقل من اسبوعين 
وتحديدا على يوم 7 مارس 
 الروبل الروسي كان فقد 50 من قيمته 
قصاد الدولار 
بفضل مجموعة من الاجراءات اللي اتخذتها نابيولينا
الروبل رجع وقف على رجليه تاني بسرعة 
 وفي شهر يونيو 2022
 لقينا الروبل وصل لاعلى مستوى له في 7 سنين
 وبقى اقوى عملة في العالم 
قدام الدولار من بداية السنة
وبعيدا عن العملة 
حالة الاقتصاد الروسي خلال سنة 2022 
اللي البلد تعرضت فيها 
لكم غير مسبوق من العقوبات 
كانت مثيرة جدا للاستغراب
في بداية الحرب وتحديدا في مارس 2022
جانيت يلين نفسها 
قالت انها بتتوقع ان الاقتصاد الروسي
 هيتعرض للدمار
 ومؤسسات زي معهد التمويل الدولي 
توقعت ان الاقتصاد الروسي
 هينكمش خلال 2022 بنسبة 15
لكن في نهاية السنة حصلت مفاجاة 
نابولينا قالت ان الاقتصاد الروسي 
 انكمش بنسبة 21 بس في 2022 
ودا اقل بكتير جدا من كل التوقعات 
 ودي كانت مفاجاة حتى للروس نفسهم بالمناسبة 
والمفاجاة الاكبر بقى
هو ان صندوق النقد الدولي 
بيتوقع ان الاقتصاد الروسي خلال 2023 
هينمو بمعدل اسرع من الاقتصاد الالماني
 والاقتصاد البريطاني 
الاقتصاد الروسي تعرض لاضرار شديدة جدا
لكن تماسكه وعدم انهياره لحد النهار دا
 هو احد انجازات المجموعة الاقتصادية في روسيا
 وعلى راسها طبعا نابولينا
علشان كدا يلين 
اثناء حضورها اجتماع وزراء مالية مجموعة العشرين
 يوم 24 فبراير 2023 
وجهت رسالة غير مباشرة لنابيولينا 
وقالت لازم المسؤولين الروس
 اللي حاضرين معنا الاجتماع
 يفهموا ان شغلهم مع الكرملين 
بيخليهم متواطئين مع بوتين
 في الفظائع اللي بيرتكبها
وقالت كمان انهم بيتحملوا المسؤولية 
عن الارواح اللي بتزهق في اوكرانيا
نابيولينا ما كانتش حاضرة الاجتماع 
لكن الرسالة كان واضح جدا انها موجهة لها
ودا ياخدنا لسؤال الحلقة 
برايك بقى هل ممكن نابيولينا
اللي لها دور كبير في صمود اقتصاد بلادها
 لحد النهار دا
 تستقيل من منصبها
وتستجيب لنداء وزيرة الخزانة الامريكية
هتابع اجاباتكم كلها في التعليقات
وبالمناسبة قبل ما انسى 
 اللي عاوز يعرف عن نابيولينا اكتر 
ضروري يشوف حلقة اقوى امراة في روسيا
في النهاية ياريت لو عجبتك الحلقه دي
وحابب تشوفنا تاني اشترك في القناة
واستنانا في حلقات جديدة باذن الله
سلام
