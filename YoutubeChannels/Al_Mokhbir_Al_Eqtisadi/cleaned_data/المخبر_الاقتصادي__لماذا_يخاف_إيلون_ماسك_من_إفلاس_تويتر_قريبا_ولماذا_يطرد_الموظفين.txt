يوم الخميس 10 نوفمبر
الملياردير الامريكي ايلون ماسك بعت رسالة
لموظفين تويتر اللي باقيين في الشركة
بعد ما رفد نص زمايلهم
وقال لهم تعالوا عاوزكم في اجتماع
وبعدها ب 20 دقيقة بدا الاجتماع
واحد بقى من اللي حضروا الاجتماع دا
كتر خيره سجله بالكامل وسربه للصحافة
المهم في خلال الاجتماع واحد من الموظفين
رفع ايده وقال لماسك انا عندي سؤال يا ريس
لو تسمح لي يعني
محسوبك شغال في قسم نمو الاشعارات
عندك هنا في تويتر
وفي خلال الاسبوعين اللي فاتوا لاحظت ان
احنا بنجرب حاجات كتير اوي
وانا في الحقيقة عاوز افهم ايه الهدف من التجارب
والاجراءات دي
هل احنا هدفنا اننا نزود عدد مستخدمي تويتر
ونوصل لمليار مستخدم وللا عاوزين
نزود الايرادات
وللا انت ايه حكايتك وعاوز ايه من
اهالينا بالضبط
في اللحظة دي ماسك رد عليه بمنتهى
الوضوح وقال له
احنا عاوزين فلوس
لازم نكسب فلوس اكتر من اللي بنصرفها
لاننا لو ما عملناش كدا التدفقات النقدية بتاعتنا
هتبقى بالسالب
ودا لو حصل يبقى افلاس تويتر شيء وارد
انا ايه اللي هكسبه لو عندي مليار مستخدم
وفي نفس الوقت بخسر
تعليقات ماسك حوالين احتمال افلاس تويتر
بعض وسائل الاعلام شافتها مجرد مبالغة
ومحاولة منه لتبرير الاجراءات القاسية
اللي اتخذها بمجرد استحواذه على تويتر
واللي كان ابرزها طبعا رفد نص
موظفين الشركة
لكن لو عاوز رايي انا
هقول لك ان ماسك كان صادق جدا في كلامه
لان تويتر بالفعل في وضع مزري جدا
على كل المستويات
ماسك لاخر لحظة كان بيحاول يرجع
في كلامه ويخرج من الصفقة دي
ولكن تويتر رفعت عليه قضية علشان يشتريها
ودا اللي حصل بالفعل
وبكدا ماسك واللي معاه لبسوا شركة تويتر
اللي هي فعليا ما تسواش تقريبا
نص اللي اندفع فيها
تويتر شركة خسرانة
وحاليا تقدروا تعتبروها بلاعة فلوس
بتصرف اكتر من اللي بتكسبه
علشان كدا المعلم ماسك عمال يبيع في
اسهمه في تسلا بحيث يقدر يسد بقها
هو عاوز يخليها كسبانة
ولكنه وهو بيعمل دا بياخد اجراءات عشوائية
ومتسرعة ما بتعملش حاجة غير انها بتورط
الشركة اكتر
واحد من ابرز الاجراءات دي هي فكرته
الفاشلة جدا لحد دلوقت بتاعت ان اي حد
عاوز يوثق حسابه على تويتر وياخد العلامة
الزرقا يدفع 8 دولار في الشهر
وياخدها وقتي
ايه بقى اللي بيحصل بالضبط في تويتر
وهل فعلا الشركة دي بتواجه خطر الافلاس
وازاي ماسك والمستثمرين اللي معاه تورطوا
في تويتر
وليه فكرة بيع علامة التوثيق الزرقا
فكرة فاشلة
وليه تويتر بيخسر حاليا 4 مليون دولار
في اليوم
وازاي مغامرات ماسك في تويتر بتؤثر
على شركته الضخمة تسلا
دا جزء من اللي هندردش فيه مع بعض
في حلقة النهار دا
انا اشرف ابراهيم ودا المخبر الاقتصادي
احنا دلوقت بنبيع الانسولين بتاع مرضى
السكر ببلاش
الكلام دا المفروض اللي قالته هي شركة
الادوية الامريكية ايلاي ليلي
من خلال حسابها الموثق ابو علامة صح
الموجود على تويتر
ودا في الحقيقة خبر ممتاز جدا ومفرح بالنسبة
لمرضى السكر في الولايات المتحدة
ولكنه في نفس الوقت خبر سيئ بالنسبة
للمساهمين في شركة ايلاي ليلي
لان بالنسبة لهم الشركة اللي هم بيملكوا
اسهمها فجاة قررت تتخلى عن الفلوس اللي
بتكسبها من واحد من اهم الادوية اللي بتبيعها
الهيومالوغ اللي هو الانسولين اللي الشركة دي
بتبيعه مكسبها السنة اللي فاتت بس اكتر من
مليار و320 مليون دولار
دلوقت بقى هي بتقول انها مش عاوزة
الفلوس دي
المهم اول ما التويتة دي انتشرت والناس
بدات تتكلم عليها
سعر سهم ايلاي ليلي انخفض بشكل كبير
والشركة خسرت حوالي 15 مليار دولار
من قيمتها السوقية
بسبب تخلي ناس كتير عن السهم
ودا قبل ما يكتشفوا بعدين ان التصريح دا
مش صادر عن ايلاي ليلي
الشركة دي عمرها ما قالت كدا
كل الحكاية هي ان واحد دفع 8 دولار
لتويتر وعمل حساب موثق باسم الشركة
وكتب التويتة دي
ولان الحساب جنبه علامة التوثيق
ناس كتير اتخدعت فيه
الحساب الحقيقي بتاع الشركة طلع تاني يوم
واعتذر للناس اللي تم تضليها من
الحساب المزيف
وقال يا جماعة هو دا الحساب
الحقيقي بتاعنا
الحادثة دي حصلت في اوائل الشهر دا
مع شركات كتير زي لوكهيد مارتن
الامريكية بتاعت السلاح
ونينتندو اليابانية بتاعت الالعاب
وحصلت حتى مع مشاهير زي ليبرون جيمس
نجم كرة السلة الامريكي
فجاة تويتر بقى مليان بحسابات موثقة بتنتحل
هوية كيانات كبيرة وشخصيات مشهورة
طب ازاي دا حصل
لا دي قصة طويلة عاوزة قعدة
بص يا سيدي
في اواخر يناير اللي فات الملياردير الامريكي
الشهير وصاحب شركة تسلا والزميل العزيز
ايلون ماسك
بدا يشتري اسهم في تويتر
وفضل يشتري لحد ما امتلك 92 من اسهم
الشركة في 14 مارس
ودا خلاه واحد من اكبر المساهمين في تويتر
ودا بشكل اتوماتيكي بيؤهله لانه يكون
له مقعد في مجلس ادارة الشركة
في 5 ابريل بقى مجلس ادارة تويتر طلع وقال
رحبوا معانا يا جماعة بانضمام ماسك
لمجلسنا الموقر
ولكن بعدها بايام ماسك قال مش هنضم ليكم
طب عاوز ايه يا سيدي
قال لك انا عاوز اشتري تويتر كلها
على بعضها
وعلى هذا الاساس راح في 14 ابريل مقدم
عرض رسمي لشراء كامل اسهم تويتر
بسعر 54 دولار و20 سنت للسهم الواحد
ودا كان سعر اعلى من سعر السهم
في اليوم السابق على تقديم العرض
بحوالي 38
الصفقة دي المفروض انها كانت هتكلفه هو
والمستثمرين والبنوك اللي اقنعهم يدخلوا
معاه ويشتروا تويتر حوالي 44 مليار دولار تقريبا
هنا مجلس ادارة تويتر خاف
وما كانش عاوز يبيع الشركة لماسك
علشان كدا قام تاني يوم على طول معتمد
خطة حبة السم او ال  
اللي كنت شرحتها لكم بالتفصيل في حلقة
تويتر يهدد بحبة السم
ضروري تشوفوها
لكن بعدها كدا بكام يوم لما الجماعة في تويتر
قعدوا وحسبوا حسبتهم
قال لك وليه لا
احنا عمرنا ما هنلاقي حد يدفع في تويتر
الرقم دا
ماسك واللي معاه لقطة ومش هيتكرروا
وفي 25 ابريل قبلوا عرض الاستحواذ
في تحرك مفاجئ جدا
ماسك فرح وتحمس وقال للمستثمرين
اللي معاه في 6 مايو بصوا
هفاجئكم
تويتر العيان دا انا هخليه يكسب 264 مليار
دولار في 2028
وهيستخدمه 931 مليون مستخدم
وبكرا تقولوا ماسك قال
علشان بس تكونوا في الصورة
تويتر حاليا عدد مستخدمينه 200 مليون
مستخدم بس
وايراداته السنة اللي فاتت كانت
5 مليار دولار تقريبا
ومصروفاته بقى كانت اكبر من الرقم دا
علشان كدا صافي اعماله كان خسارة
دا معناه ان الارقام اللي ماسك بيحكي فيها
للمستثمرين طموحة جدا
بس ما فيش مشكلة
الطموح حلو
المهم بعدها باسبوع تقريبا
ماسك رجع في كلامه وطلع قال على حسابه
على تويتر صفقة الاستحواذ على الشركة معلقة
ليه يا عم ايه اللي حصل
قال لك الموقع دا عليه حسابات كتير مزيفة
وادارة تويتر ما كانتش صريحة معاي
في ما يخص العدد الحقيقي للحسابات المزيفة
تويتر بيقولوا لي ان نسبة الحسابات المزيفة
لا تتجاوز 5 من اجمالي الحسابات
لكن انا مش مصدقهم
وفي 8 يوليو بدا ماسك ينسحب من صفقة
الاستحواذ على تويتر وبعت للجنة الاوراق
المالية والبورصات يبلغها بقراره
تويتر ساعتها قال له انت رايح فين
هو دخول الحمام زي خروجه
انت هتشترينا يعني هتشترينا
دا انت لقطة يا راجل
هنلاقي فين زيك انت واللي معاك يدفعوا
فينا السعر دا
وفي نفس الشهر تويتر رفعت قضية على
ايلون ماسك قدام محكمة بولاية ديلاوير
الامريكية علشان تجبره على انه ما يرجعش
في الصفقة
ويشتري تويتر زي ما قال
مش كلام عيال هو
المحكمة قالت للطرفين
المحاكمة هتتم في اكتوبر يا محترمين
جينا في اوائل اكتوبر وتحديدا يوم 4
لقينا ماسك رجع في كلامه
والمحامين بتوعه قالوا للمحكمة خلاص
هنشتري تويتر بالسعر الاصلي اللي كنا عرضناه
في ابريل واللي هو 54 دولار و20 سنت للسهم
المحكمة عجبها الكلام
والقاضي قال لمحامين ماسك معاكم مهلة
لحد اخر اكتوبر وتحديدا لحد يوم 28
لو الصفقة ما تمتش القضية هتتحرك وهنبدا
اجراءات التقاضي
قبل ساعات من انتهاء المهلة وتحديدا
يوم 27 اكتوبر عملية الاستحواذ تمت
وتويتر تحول من شركة عامة مدرجة
في البورصة لشركة خاصة بيملكها ماسك
ومجموعة من المستثمرين والبنوك
الصفقة دي تكلفت كام بقى
465 مليار دولار
44 مليار سعر تويتر
و25 مليار تكلفة اغلاق الصفقة
وهنا بقى خلونا نقف شوية على النقطة دي
لانها مهمة جدا وهتفهمك حاجات كتير بتحصل
يمكن انت مش فاهم سببها
ببساطة ال 465 مليار دولار دول عبارة عن ايه
ومين اللي دفعهم
اولا المبلغ دا بينقسم لقسمين
قسم حقوق ملكية وقسم ديون
بنتكلم على 335 مليار دولار حقوق ملكية
و13 مليار ديون
حقوق الملكية يعني ملكية مباشرة للشركة
ناس دافعة فلوس علشان يكون ليها نصيب
من ملكية تويتر
ودول من ضمنهم مثلا ايلون ماسك
والمليادير الامريكي لاري اليسون بتاع اوراكل
لو تعرفوه
والمليادير السعودي الامير الوليد بن طلال
الجزء بقى بتاع الديون بيموله 7 بنوك هي
مورغان ستانلي
وبنك اوف امريكا
وميتسوبيشي يو اف جيه فاينانشيال غروب
وباركليز
وبي ان بي باريبا
وميزو فاينانشيال غروب
وسوسيتيه جنرال
ال 7 دول اتفقوا في ابريل اللي فات مع ماسك
انهم هيوفروا له 13 مليار دولار
من تمن صفقة الاستحواذ
والمبلغ دا خلونا نفنطه لان تفصيلته مهمة
اولا فيه عندك 500 مليون دولار عبارة عن
تسهيل ائتماني
و6 مليار دولار عبارة عن سندات خردة
او  
كدا نص المبلغ
النص التاني بقى هو قرض بقيمة 65
مليار دولار
طب القرض دا هيكون دين على مين
للوهلة الاولى بعضكم ممكن يتخيل انه دين
على ايلون ماسك شخصيا بما انه صاحب الفرح
ولكنه في الحقيقة دين على شركة تويتر نفسها
القرض اللي اخده ماسك دا هو
 
ودا شكل من اشكال التمويل بالاستدانة
في الحالة دي القرض والفوايد اللي عليه بيتم
تحميله على ميزانية الشركة المستحوذ عليها
ودا هو اللي حصل في حالة تويتر
بمجرد ما تم الاستحواذ على تويتر
ميزانية الشركة تم تحميلها 13 مليار دولار
ديون اضافية
دا غير المديونية اللي كانت على الشركة
قبل صفقة الاستحواذ واللي كانت بتقترب من
53 مليار دولار
والكارثة بقى والشيء اللي يخوف
هو الفوايد
ال 13 مليار دولار تويتر هيدفع عليهم فوايد
في السنة 12 مليار دولار
وال 12 مليار دولار دول كانوا 900 مليون دولار
بس في مايو اللي فات
طب ايه اللي خلاهم يزيدوا
بجملة المصايب نص ال 13 مليار بفايدة ثابتة
والنص التاني وتحديدا 65 مليار دولار بتوع
ال عبارة عن قرض
بفايدة متغيرة
يعني معدل الفايدة الرئيسي زاد
تزيد
انخفض
تنخفض
وبما ان مجلس الاحتياطي الفدرالي
الله يهد حيله
شغال رفع في اسعار الفايدة من اول السنة
فتكلفة خدمة الديون بتاع تويتر
هي كمان بتزيد
من ساعة ما ماسك بدا يمشي في اجراءات
الاستحواذ على تويتر
ولحد النهار دا الفدرالي زود سعر الفايدة
3 تقريبا
ولسه هيرفعها كمان الشهر الجاي 75 نقطة
اساس الله يهد حيله
يعني ال 12 مليار دولار اللي تويتر هيدفعهم
فوايد دول مرشحين للزيادة الفترة الجاية
وحتى لو الفدرالي اتهد وبطل
رفع الفايدة والمبلغ ما زادش
فال 12 مليار دولار دول لا يزال مبلغ كبير
بالنسبة لميزانية تويتر
تويتر يا جدعان قبل ما ماسك يستحوذ عليه
كان اجمالي الفوايد اللي بيدفعها في السنة
اول عن اخر هم 100 مليون دولار
غير ان اصلا الشركة تعبانة وماشية بالعلاج
بقى لها اكتر من سنتين
في 2020 تويتر خسر مليار و135 مليون دولار
وفي 2021 خسر 221 مليون دولار
وبالمناسبة معلومة على جنب كدا علشان
ما تفكروش ان تويتر كان مقطع نفسه
مكاسب قبل كورونا
في اخر 12 سنة وتحديدا من 2010
ولحد النهار دا
تويتر ما حققش مكاسب سنوية غير في سنتين
2 بس
في 2018 و2019
طول عمره راقد في الارض
المهم زي ما انتو شايفين الوضع في تويتر
مش حلو
موقف الشركة المالي سيئ جدا وما ينفعش
طبعا يستمر بالشكل دا
الحالة الوحيدة اللي ممكن تخلي تويتر تفضل
موجودة لفترة طويلة في ظل الخساير
والديون دي هي ان ماسك بصفته اغنى
شخص في العالم يفك الكيس ويفضل
يمول تويتر من جيبه
وبما ان الجزء الاكبر من ثروة ماسك هي عبارة
عن اسهم في شركته تسلا اللي بتصنع سيارات
كهربائية فدا معناه انه مطالب انه كل شوية
يبيع اسهم تسلا علشان يصرف على تويتر
ولكن الكلام دا مش منطقي
خصوصا وان ماسك اصلا باع بالفعل جزء كبير
من اسهمه في تسلا علشان يشتري
الحزينة تويتر
مش عارف تعرفه وللا لا
بس ماسك باع ما توازي قيمته 20 مليار دولار
من اسهم تسلا بشكل متفرق
في نوفمبر وديسمبر 2021
وابريل واغسطس 2022
ورجع من كام يوم وتحديدا في اوائل
نوفمبر اللي فات دا باع 195 مليون
سهم من اسهمه في تسلا ب 4 مليار
دولار تقريبا
كل دا علشان يمول تويتر
اللي انا متاكد انه ندمان انه اشتراه
زيه زي البنوك اللي مولت الصفقة
واللي عمالة تلف على صناديق التحوط
بتقول مين يا ولاد يشتري القرض اللي احنا
مدينه لتويتر ب 70 سنت مقابل كل دولار
والصناديق والشركات الاستثمارية فيه منهم
اللي بيرفض ومش عاوز يكون له طوبة
في تويتر ولو ببلاش
لانه شايف انها شركة قرفتها وحشة
وفيه اللي بيعرض اسعار متدنية زي
60 سنت لكل دولار
ماسك بقى مدرك ان الهبل دا ما ينفعش
يستمر ولازم يشوف حل يخلي الشركة
المنكوبة دي تكسب وتدخل فلوس زيها زي
الشركات المحترمة في السوق
دلوقت بقى اي حد عاوز يخلي شركة خسرانة
تكسب بيعمل ايه
ببساطة بيخفض تكاليف وبيعظم الايرادات
ماسك بقى ما صبرش كتير ودخل سخن
على طول
يعني في نفس اليوم اللي قفل فيه الصفقة
طرد كبار المديرين التنفيذيين في تويتر
الرئيس التنفيذي باراغ اغراوال
والمدير المالي نيد سيغال
والمدير القانوني فيجايا غادي
والمستشار العام سان ادغت
الناس دي ماسك قال لهم اقعدوا في بيوتكم
ودا من ناحية لانه مخنوق ومتغاظ منهم
لانهم هم اللي لبسوه في تويتر وخلوه
يشتريه غصب عنه
ومن ناحية تانية علشان يوفر الفلوس
اللي بياخدوها
والاكشن ما وقفش هنا طبعا
ماسك بعت جاب موظفين من تسلا وخلاهم
يقعدوا مع مدراء الاقسام الموجودين
في تويتر وقال لهم انا عاوزكم تمشوا لي
نص الناس الموجودة في الشركة
اقعدوا مع بعض بقى واختاروا مين
اللي هنمشيه
وبداية من 4 نوفمبر وعلى مدار يومين بدات
تويتر تسرح نص موظفيها
المهم في نفس الاطار بتاع خفض التكاليف
ماسك قال للموظفين اللي فضلوا بعد ما
مشى 3700 واحد منهم
من هنا ورايح يا محترمين ما فيش اكل ببلاش
انا مش فاتحها تكية
واستعدوا لايام سودة كتير جاية
والفسح اللي بتاخدوها اثناء اليوم هنقللها
والشغل هيبقى 80 ساعة في الاسبوع
بقى انا تضحكوا علي وتلبسوني الشركة
الحزينة دي
طب ماشي
هو في الحقيقة ما قالش الجملة الاخيرة دي
بس انا حاسس بيه
دا الجانب بتاع خفض التكاليف
تعالوا بقى نبص مع بعض بسرعة على تحركاته
في الجانب التاني بتاع تعظيم الارباح
ازاي تويتر هيكسب فلوس اكتر من الفلوس
اللي بيكسبها حاليا
اولا 90 تقريبا من ايرادات تويتر
مصدرها الاعلانات
ودي نسبة مش غريبة بالنسبة للصناعة دي
يعني الجزء الاكبر من ايرادات ميتا مثلا
هو الاعلانات اللي الافراد والشركات بيعملوها
على فيسبوك
في السياق دا الطبيعي ان ماسك اول حاجة
يفكر فيها هي زيادة عدد المعلنين والاعلانات
على المنصة بحيث ايرادات الشركة تكبر
ولكن ماسك كان عنده فكرة مختلفة
قال لك علامة التوثيق بتاعت تويتر اللي ناس
كتير نفسها تكون عندها انا هبيعها لهم
ب 20 دولار في الشهر بس
وبعدين لما ناس اعترضت على الفكرة
قال خلاص
اي حد في جيبه دلوقت 8 دولار هياخد علامة
التوثيق وقتي
وانا مش هرجع في كلامي
بس كل شهر هيدفع زيهم
بغض النظر عن رايك في الفكرة
بس ما نقدرش ننكر انها فكرة مختلفة
بس الموضوع دا كبير ومحتاجين ندرسه
وندرس تبعاته
بالنسبة لماسك الكلام دا ما ياكلش
ولا يشرب معاه
بحسب مجلة ذا فيرج
ماسك بعت لمهندسين تويتر وقال لهم
معاكم 7 ايام بلياليهم
والاقيكم مخلصين كل التحضيرات اللازمة
علشان نبدا نبيع للناس علامة التوثيق مقابل
اشتراك شهري
طب حصل لكم ظروف وما قدرتوش تخلصوا
ما فيش مشكلة
انا راجل متفاهم
انا انسان مش حجر يعني
لو المهلة انتهت والقصة دي ما خلصتش
اعتبروا نفسكم مرفودين
بقى انا تضحكوا علي وتلبسوني الشركة
الحزينة دي
طب ماشي
المهندسين خلصوا في معادهم وميزة
تويتر بلو
اتيحت من ايام قليلة فاتت
بداية من 9 نوفمبر اي حد معاه 7 دولار
و99 سنت
وبيستخدم انظمة  بتاعت ابل وعايش
في الولايات المتحدة او كندا او استراليا
او نيوزيلندا او المملكة المتحدة يقدر يوثق
حسابه في لحظة بمجرد ما يدفع
من اول لحظة تمت فيها اتاحة الميزة دي
الهبل اشتغل
مستخدمين بقوا بيعملوا حسابات باسماء
شركات وشخصيات مشهورة
ولانهم دفعوا فاخدوا علامة التوثيق
ودا خرب الدنيا وعمل مشاكل زي المشكلة
بتاعت شركة ايلاي ليلي اللي حكيتها لك
من شوية
علشان كدا بعد اتاحتها بيومين تقريبا وتحديدا
يوم 11 نوفمبر تويتر وقفت الميزة دي
بصوا علامة التوثيق دي
تويتر اول مرة تتيحها كان في 2009
لما واحد امريكي رفع قضية عليهم
بسبب حساب انتحل شخصيته
المهم طول السنين اللي فاتت دي كلها
علامة التوثيق دي الناس كانت بتاخدها
بصعوبة جدا
يكفي انك تعرف ان من اجمالي عدد
مستخدمي تويتر اللي عددهم بيقترب
من 200 مليون مستخدم
فيه 425 الف حساب بس هم اللي 
يعني معاهم علامة التوثيق
دلوقت بقى ماسك قرر ان اي حد مستعد
يدفع 8 دولار ياخدها
طب ليه يا عم بتعمل كدا
ايه الفكرة
قال لك انا بدي السلطة للشعب
انا عاوز اقضي على النظام الحالي
في تويتر اللي مقسم مستخدمين
الموقع للوردات معاهم علامة زرقا
وفلاحين عاديين ما معهمش حاجة
طبعا دا كلام فارغ
ماسك هدفه الاول من ورا القصة دي هو
لم فلوس
ودا يخليك تسال
هل فعلا الموضوع دا ممكن يعمل لتويتر
فلوس كتير
تعالوا نحسبها
تويتر عليه النهار دا زي ما قلنا
425 الف حساب موثق
الحسابات الموثقة دي المفروض بحسب كلام
ماسك لازم تدفع 8 دولار في الشهر
والا هيفقدوا علامة التوثيق
خلونا نفترض ان كلهم هيوافقوا وهيدفعوا
ودا امر مشكوك فيه بالمناسبة
بس خلونا نفترض
هنضرب 425 في 8 دولار
في 12 شهر
هنلاقي معانا 40 مليون و800 الف دولار
دلوقت بقى
انت بذمتك كمشاهد
دول هيعملوا ايه في الخيبة التقيلة
بتاعت تويتر
دا احنا عندنا خدمة دين بس مليار و200 مليون
في السنة
واحنا لسه لا كلنا ولا شربنا
ورغم ان دا تفكير غريب
بس فيه الاغرب منه
من ضمن المميزات اللي بتاخدها لما تشترك
في تويتر بلو
وتدفع 8 دولار انه بيظهر لك عدد اقل
من الاعلانات
ودي حاجة عجيبة جدا
لان الاعلانات لما تبقى متاحة لعدد قليل
من المستخدمين
انت كدا كتويتر هتفقد جزء كبير من ايراداتك
اللي مصدرها الاعلانات
لانك بتمنع الشركات من الوصول لشريحة
كبيرة من المستخدمين
ودي اهم شريحة اصلا
يعني الناس اللي عندها استعداد تدفع 8 دولار
لتويتر كل شهر دول من المفترض انهم
ناس معاها فلوس وقوتهم الشرائية عالية
انت بقى رايح تمنعني من الوصول باعلاناتي
كمعلن او كشركة للناس اللي معاها فلوس
وسايب لي الكحيانين اللي بيتفرجوا بس
الحركة دي عملت مشاكل اتضافت
لمشاكل تانية
تتعلق بسياسات المنصة تجاه خطاب الكراهية
والمشاكل دي خلت شركات وعلامات
تجارية كبيرة زي جنرال موتورز
واودي
ويونايتد ايرلاينز وفايزر
يوقفوا اعلانات على تويتر
شركة الاعلانات الامريكية الضخمة
ميديا براندز
قالت للعملاء بتوعها في نهاية اكتوبر يوقفوا
اعلانات على تويتر مؤقتا لحد ما الدنيا
توضح على الموقع الحزين دا
فاكرين الاجتماع اللي حكيت لكم عنه في
بداية الحلقة اللي حصل يوم 10 نوفمبر
بين ماسك وموظفي تويتر
في الاجتماع دا ماسك اقترح على احد
الموظفين فكرة لطيفة جدا ممكن تويتر تدخل
بيها فلوس
ماسك قال ايه رايكم لما نروح لصانعي
المحتوى على اليوتيوب ونقول لهم ايه رايكم لو
تيجوا تحطوا المحتوى بتاعكم عندنا هنا على تويتر
بعد ما نتيح ميزة نشر الفيديوهات الطويلة
وهنديكم 10 اكتر من اللي بتاخدوه
من اليوتيوب
ايوا كدا يا عم ماسك هي دي الافكار
بكل حيادية وتجرد اقدر اقول لكم ان دي
اذكى فكرة جت على دماغ ماسك
وهي اللي هتنقذ تويتر الحزين من ازمته
انا كاشرف ما عنديش حساب شخصي هناك
بس انا رايح هناك
وقبل ما حد فيكم يظن
خليني اقول لكم اني مش رايح علشان الفلوس
الفلوس مش كل حاجة
ودا كلامي لحد ما تيجي الفلوس
انا كدا خلصت كلامي
وكالعادة عندي سؤال لحضراتكم
ماسك بيقول انه دفع هو والمستثمرين
اللي معاه في تويتر تمن اكتر من اللي
الموقع يستحقه فعلا
وبعض المحللين متفقين معاه وشايفين
ان القيمة العادلة للموقع الحزين دا ما تزيدش
في افضل الاحوال عن 15 مليار دولار
 وما يدفعش فيه 44 مليار دولار غير شخص
مغفل فلوسه محيراه
السؤال بقى
في رايك في ضوء كل المعلومات
اللي انا صوتي اتنبح فيها دي
هل ماسك يقدر ينقذ تويتر ويحوله
لشركة كسبانة
وللا دي شركة عتبتها وحشة وتجيب
لصاحبها العيا
هتابع كل اجاباتكم في التعليقات
وفي النهاية يا ريت لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة باذن الله
سلام
