يوم 8 سبتمبر 2022
تم اعلان وفاة ملكة بريطانيا اليزبيث الثانية
عن عمر يناهز ال 96 سنة
الشيء اللافت للنظر هو انه بعد ساعات
قليلة من اعلان الوفاة
وفي وسط ما وسائل التواصل الاجتماعي
في العالم الغربي تحديدا كانت غرقانة
بعبارات الحزن والحداد على وفاة الملكة
فيه كلمة معينة ظهرت بقوة في الترند
في بعض دول جنوب اسيا وبالاخص في الهند
والكلمة دي هي كوه نور
كوه نور هو اسم الجوهرة او قطعة الماس
الاشهر في العالم
وهي نفس الجوهرة الموجودة في الصليب
المالطي الموجود على تاج الملكة اليزبيث
طيب ايه اللي يخلي اسم الماسة دي
تظهر في الترند في جنوب اسيا
ليه الناس دي مهتمة بجوهرة موجودة
في تاج ملكة بريطانيا
باختصار لان الجوهرة دي
مش بتاعة البريطانيين اصلا
الجوهرة دي مسروقة او بلفظ اكثر تهذيبا
تم الاستيلاء عليها من الهند
من سنين طويلة
والبريطانيين لحد النهار دا رافضين يعترفوا
بسرقة الماسة اللي اسمها الفارسي اصلا
بيكشف انها مش بتاعتهم
ورافضين في نفس الوقت يرجعوها لاصحابها
قدام المطالبات المختلفة باسترجاع كوه نور
او الماسة اللي اغلب المصادر بترجع اصلها
لمغول الهند
العائلة الملكية البريطانية بتتجاهل الموضوع
ورؤساء الوزراء البريطانيين بيرفضوا
رفض تام تسليمها بحجة ان بريطانيا
خدتها كهدية لا ترد
والبرلمان البريطاني بيقول مش اختصاصنا
ايه بقى هي قصة ماسة كوه نور
ومين هم اصحاب الجوهرة دي الحقيقيين
وليه الجوهرة دي تحديدا حظيت بالشهرة
الرهيبة دي
رغم انها مش الاكبر ولا الاجمل في العالم
وازاي البريطانيين استولوا عليها
ايه هو دور شركة الهند الشرقية
في عملية السرقة دي
وليه البريطانيين رافضين لحد النهار دا
يرجعوا الجوهرة دي لاصحابها
وازاي في 4 دول في نفس الوقت
بيطالبوا بريطانيا باسترداد الجوهرة
دا جزء من اللي حندردش فيه مع بعض
في حلقة النهار دا
انا اشرف ابراهيم ودا المخبر الاقتصادي
في 29 مارس سنة 1849
طفل صغير عنده 10 سنين
لقى نفسه محاصر بمجموعة من الاجانب
في قصر المرايا المعروف باسم
شيش محل
والموجود النهار دا في مدينة لاهور
في باكستان
الطفل دا كان هو المهراجا دوليب سينغ
اخر مهراجا لامبراطورية السيخ
والاجانب اللي كانوا محاصرينه في قصره
كانوا مسؤولين في شركة الهند الشرقية
اللي كانت بتدير مصالح بريطانيا التجارية
والعسكرية في الهند
دوليب كان مرعوب وخايف لسببين
اولا لان الجيش بتاعه اللي هو الجيش السيخي
كان انهزم في معركتين قدام قوات
شركة الهند الشرقية التابعة لبريطانيا
في يناير وفبراير سنة 1849
ودا قبل ما الجيش يستسلم تماما
للبريطانيين
في مارس من نفس السنة
ثانيا بقى
الطفل الصغير دا كان لوحده مش معه حد
من اهله
ابوه رانجيت سينغ كان مات قبلها ب 10 سنين
وتحديدا سنة 1839
ووالدته راني جيندان البريطانيين كانوا
ساجنينها في قصر خارج المدينة
المهم في وسط ما الولد الصغير دا
كان خايف ومش فاهم اللغة بتاعة الناس
اللي حواليه
البريطانيين ارغموه انه يوقع على مستند
رسمي بيتضمن اجراءات عقابية
المستند دا كان فيه 5 بنود
البند الاول تضمن تنازل الطفل دا
لشركة الهند الشرقية عن مساحات واسعة
جدا من اغنى الاراضي في الهند
البند التالت بقى
كان بيتكلم عن ضرورة تسليم دوليب
اغلى شيء بيمتلكه لملكة انكلترا في الوقت دا
وهي الملكة فيكتوريا
والكلام هنا كان عن كوه نور
كوه نور هي كلمة فارسية معناها
جبل النور
ودي كانت اشهر ماسة في العالم
الماسة اللي ورثها عن والده رانجيت سينغ
واللي كانت بتعتبر اغلى شيء بيمتلكوه
بس الماسة دي ما كانتش بتاعة دوليب
ولا كانت بتاعة ابوه
اومال مين اصحابها الحقيقيين
في الحقيقة السؤال دا اجابته لغز كبير
ونقدر نقول انه لحد النهار دا
ما حدش قدر يحدد بدقة الماسة دي
مين اول واحد امتلكها
لكن المؤكد تاريخيا هو ان كوه نور
اول مرة تظهر كانت مع سلطان مغول الهند
شهاب الدين محمد شاه جهان
اللي عاش في الفترة ما بين 1628
و1658
الماسة دي كانت موجودة في عرش
سلطنة مغول الهند المعروف باسم
عرش الطاووس
بعدها جا مؤسس الاسرة الافشارية
نادر شاه سنة 1739
واخد عرش الطاووس ونقله من الهند لايران
وفي سنة 1747
نادر شاه اتقتل وبعدها كوه نور انتقلت غالبا
لاحمد خان عبدلي الجنرال الافغاني
اللي كان مقرب جدا من نادر شاه
احمد خان عبدلي خد الجوهرة دي
 وراح قندهار واسس هناك دولة جديدة
اللي هي افغانستان
ومات سنة 1772
وبعد وفاته ابنه تيمور شاه حط ايده
على كوه نور وفضلت معه 21 سنة
لحد ما مات سنة 1793
تيمور كان عنده 24 ولد
ال 24 دخلوا في حروب ما بينهم
على مين يمسك مكان ابوهم
وبعد سنين من المعارك والمؤامرات
بين الاخوات
كوه نور وقعت سنة 1813
في ايد زعيم امبراطورية السيخ رانجيت سينغ
اللي هو ابو الطفل اللي عنده 10 سنين
اللي حكيت لكم قصته من شوية
طب وقعت في ايده ازاي
حقول لك
لما تيمور شاه مات الجوهرة كوه نور
كانت مع ابنه شجاع شاه اللي حكم افغانستان
بداية من سنة 1803
في سنة 1809 بقى شجاع اتشال من الحكم
وبعدها بسنة حاكم كشمير قبض عليه
وحطه في السجن
ساعتها زوجة شجاع راحت لاهور لزعيم السيخ
رانجيت سينغ
علشان تطلب منه انه ينقذ شجاع من السجن
مقابل انه ياخد الجوهرة الاسطورية كوه نور
وبالفعل رانجيت سينغ انقذ شجاع من السجن
شجاع لما طلع من السجن كان عاوز
يحتفظ بكوه نور
لكن رانجيت سينغ استقتل فيها وكان مصمم
انه يحط ايده على الجوهرة دي باي شكل
وفي سبيل الضغط على شجاع علشان
يسلم كوه نور حطه في قفص وجاب ابنه
وقعد يعذبه قدامه
لحد ما رضخ وسلم له الجوهرة
سنة 1813
بداية من اللحظة دي كوه نور انتقلت
من الافغان للسيخ
علشان تبقى رمز لامبراطوريتهم
لكن كوه نور ما عمرتش مع السيخ كتير
بعد 36 سنة من استيلائهم عليها
البريطانيين اخدوها منهم
لما شركة الهند الشرقية اجبرت الطفل
دوليب سينغ انه يسلمها لملكة بريطانيا
في اطار تعديل اتفاقية لاهور
اللي تم في مارس 1849
وفي يونيو 1850 الماسة كوه نور
وصلت مدينة بليموث في غرب انكلترا
ومن هناك تم نقلها في قطار خاص لمدينة
لندن
علشان يتم الاحتفاظ بها في مقر شركة
الهند الشرقية
في شارع ليدنهول
قبل ما يتم تسليمها للملكة فيكتوريا
بعدها بيومين
الملكة فيكتوريا كانت مبهورة بكوه نور
دي الماسة اللي ياما سمعت عنها اساطير
وفي الحقيقة مش الملكة بس هي اللي كانت
مفتونة بكوه نور
لا
دا الشعب البريطاني كله كان نفسه يشوف
الماسة الاسطورية دي
واللي حصلت حروب ومعارك ومكائد
وخيانات بسببها
المهم في السنة اللي وراها على طول
وتحديدا 1851
الملكة فيكتوريا قررت عرض كوه نور
ضمن ال  
المعرض العظيم اللي تم تنظيمه
في هايد بارك في لندن
وهناك البريطانيين جم من كل مكان
في بريطانيا
ووقفوا طوابير قدام مقر المعرض علشان
يلقوا نظرة على كوه نور
بعد انتهاء المعرض الملكة فيكتوريا
وزوجها الامير البرت امروا بصقل كوه نور
وعلى هذا الاساس شركة  
الهولندية
اللي بتعتبر اقدم مصنع لصقل الماس
في العالم
قطعت كوه نور علشان حجمها يقل
من 1903 قيراط ل 1056 قيراط
فضلت كوه نور مع العائلة المالكة البريطانية
محتفظين بها كجزء من المجوهرات بتاعتهم
لكن في سنة 1937
البريطانيين قرروا انهم يزينوا بها
تاج الملكة اليزبيث الام
زوجة الملك جورج السادس وام الملكة
اليزبيث الثانية اللي توفت من ايام
المهم شركة المجوهرات البريطانية
  
صممت التاج باستخدام مجموعة من
المجوهرات الملكية
وقررت وضع الماسة الاشهر في العالم
على الاطلاق كوه نور في الصليب المالطي
اللي بيتوسط التاج
التاج دا الملكة اليزبيث الام
لبسته اثناء تتويج بنتها اليزبيث الثانية
كملكة لبريطانيا سنة 1953
التاج الملكي دا اللي فيه كوه نور
ظهر مرة تانية مع الملكة اليزبيث الام
لما ماتت سنة 2002
كانوا حاطينه على النعش بتاعها
بعد وفاة اليزبيث الام
التاج الت ملكيته لبنتها الملكة اليزبيث
وبعد وفاة الملكة اليزبيث دلوقت
التوقعات بتشير الى ان التاج دا حيروح
لكاميلا الملكة القرينة او زوجة الملك
تشارلز الثالث ملك بريطانيا الحالي
التاج بشكل عام محتفظ به
في ال  
او دار الجواهر الملكية الموجودة في
برج لندن
واللي الناس بتقدر تزورها بتذاكر
دا هو المصير الحالي لجوهرة المغول الشهيرة
كوه نور
الماسة اللي كتير بيعتبروها لا تقدر بثمن
موجودة مع العائلة الملكية البريطانية
رغم انها فعليا مش ملكهم
هي مجرد غنيمة من الغنايم الكتير
اللي استولوا عليها من واحدة
من مستعمراتهم السابقة
والكل عارف دا بما فيهم الناس
اللي الجوهرة اتسرقت منهم
بص علشان تكون معاي في الصورة
في 4 دول طالبت بريطانيا في مراحل
مختلفة انها ترجع لها كوه نور
الدول دي هي الهند وباكستان
وافغانستان وايران
طب ازاي الاربعة بيدعوا ملكية الجوهرة
في نفس الوقت
ببساطة ال 4 دول امتلكوا كوه نور
في مراحل مختلفة من التاريخ
اول واحد خالص طلب من البريطانيين
انهم يرجعوا كوه نور لبلده بعد انتهاء
الاستعمار
كان رئيس الوزراء الباكستاني
ذو الفقار علي بوتو
في اغسطس سنة 1976 ذو الفقار بعت رسالة
لرئيس الوزراء البريطاني جيمس كالاهان
طلب منه فيها يرجع كوه نور لباكستان
بعدها بشهر كالاهان رد على رسالة ذو الفقار
وقال له مش حتاخدوا حاجة
احنا اخدنا كوه نور بموجب معاهدة لاهور
اللي تم توقيعها مع دوليب سينغ
اللي زي ما قلت لكم من شوية
كان ساعتها طفل عنده 10 سنين
وكان تحت التهديد
كالاهان كمل وقال بصراحة
التاريخ بتاع الماسة دي مشوش
وناس كتير بتطالب بها
وفي ظل المعطيات دي انا ما قدرش
انصح الملكة انها تسلم كوه نور لاي دولة
نفس الرد دا تقريبا
رئيس الوزراء البريطاني ديفيد كاميرون
رد به على الهنود بعدها بحوالي 34 سنة
في يوليو سنة 2010 رئيس الوزراء البريطاني
ديفيد كاميرون كان بيزور الهند
المهم كاميرون وهو هناك عمل مقابلة
مع قناة  الهندية
في المقابلة دي اتسال سؤال بسيط جدا
حترجعوا لنا كوه نور وللا لا يا سيد كاميرون
جواب كاميرون على السؤال دا
كان مثير جدا للاهتمام
الراجل قال بكل صراحة
احنا لو ادينا لكل بلد حاجتها حنلاقي فجاة
المتحف البريطاني فاضي ما فيهوش حاجة
انا اسف على اجابتي اللي انا عارف
انها حتحبط المشاهدين ولكن كوه نور
حتفضل في مكانها
الهند بالمناسبة هي اكتر دولة طالبت
البريطانيين باسترداد كوه نور
في سنة 1990 كولديب نايار
المفوض السامي للهند في لندن
مسك البريطانيين غسيل ومكوة
بسبب كوه نور
ووصف عملية الاستحواذ عليها
بانها سرقة برعاية الدولة
وقال انا كل ما ازور برج لندن مع عيلتي
علشان اشوف كوه نور
المسؤولين البريطانيين ياخدوني على جنب
ويقولوا لي احنا مكسوفين منك
احنا عارفين ان الماسة دي بتاعتكم
ودا بالمناسبة كلام قريب من اللي قالته
مارينا ويلر
الزوجة السابقة لرئيس الوزراء البريطاني
السابق بوريس جونسون
مارينا قالت يا جماعة لازم نحط ملاحظة
جنب كوه نور الموجودة في برج لندن
بتوضح ان الماسة دي متاخدة من الهند
وفي نزاع حوالين ملكيتها
لازم زوار البرج يعرفوا التاريخ الاستعماري
للجوهرة دي
وبالمناسبة صحيح
كلنا عارفين ان كوه نور
موجودة مع العائلة الملكية البريطانية
من سنة 1849
السؤال بقى
العيلة الملكية بتقول ايه عن تاريخ
الجوهرة دي
او بتعرفها للناس ازاي
لو دخلت على موقع برج لندن
حتلاقي مكتوب نصا ان كوه نور
 
  1849
واخد بالك من الكلمة  
يعني تم تقديمها
الست كانت قاعدة في القصر لا بها
ولا عليها
فوجئت بعيل صغير جاي من الهند
يديها اشهر ماسة في العالم
ويقول لها علشان خاطري اقبلي الهدية
دي مني
طب خلينا نمشي مع السردية دي للاخر
قبل ما يتم تقديمها للملكة
كوه نور كانت فين او ملك مين
هنا باقي نلاقي جملة انقح من الاولى
بتقول ان تاريخ كوه نور
 
يعني تاريخ الماسة دي غارق في الحكايات
والاساطير
يعني دي ماسة لقيطة ما نعرف لهاش اهل
لقيناها قدام الجامع يعني
باختصار يا جماعة سياسة العائلة الملكية
مع المطالبات المختلفة باسترداد كوه نور
هو التجاهل التام
ودا اللي حصل مع واحدة من اخر محاولات
الهنود لاستعادة كوه نور
واللي كانت من 6 سنين
في ابريل 2016
الحكومة الهندية اعلنت انها حتبذل كل
الجهود الممكنة لاستعادة الماسة كوه نور
التصريح الحكومي دا كان رد على تصريح
سابق للمحامي العام الهندي
اللي كان قال قبلها بيوم
يا جماعة كوه نور مش من حقنا
لاننا اديناها هدية للملكة فيكتوريا
بعدها بساعات الحكومة طلعت وقالت
راي المحامي العام لا يمثلنا
ووزراة الثقافة الهندية قالت
رئيس الوزراء الهندي ناريندا مودي
مصمم على استعادة كوه نور
لحد النهار دا الهنود والباكستانيين
اللي كانوا لحد وقت قريب
عايشين في دولة واحدة
بيطالبوا باسترداد كوه نور
في بعض الاحيان بيتم تجاهل مطالبهم
وفي احيان تانية بيحصلوا على ردود وقحة
على سبيل المثال في 2015
مجموعة من رجال الاعمال الهنود والممثلين
في بوليوود
عملوا حملة ضغط دولية
هدفها اجبار بريطانيا على اعادة
كوه نور للهند
المهم المؤرخ البريطاني اندرو روبرتس
طلع ساعتها وقال الناس اللي مشاركة
في حملة الضغط السخيفة دي
لازم يعرفوا ان جواهر التاج البريطاني
هي المكان المناسب الوحيد
لتواجد الماسة كوه نور
طب ليه يا عم اندرو
قال لك تواجد كوه نور عندنا
دا اقل تقدير ممكن الهنود يقدموه لنا
احنا البريطانيين كمقابل او كثمن لاكتر
من 3 قرون قعدناهم في بلدهم
طورناهم فيها وقدمنا لهم خلالها الحماية
وساعدناهم على دمقرطة شبه القارة الهندية
طبعا دا كلام فارغ
البريطانيين في الحقيقة مصوا دم شبه
القارة الهندية
واستنزفوها لقرون وذلوا سكانها
واغتنوا وبنوا امبراطوريتهم على حسابهم
وتصريحات الراجل دا تاخدنا لسؤال الحلقة
هل تحبوا نعمل حلقة سريعة
عن التاريخ الاقتصادي لبريطانيا
في شبه القارة الهندية
لو حابين نعمل الحلقة دي قريب
عرفوني في التعليقات
في النهاية يا ريت لو عجبتكم الحلقة دي
وحابين تشوفونا تاني
اشتركوا في القناة
واستنونا في حلقات جديدة باذن الله
سلام
