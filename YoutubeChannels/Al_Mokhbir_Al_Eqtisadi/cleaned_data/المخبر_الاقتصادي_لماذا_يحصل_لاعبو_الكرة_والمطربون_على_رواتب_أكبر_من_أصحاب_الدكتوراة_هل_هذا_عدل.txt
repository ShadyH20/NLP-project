ازاي لعيب الكرة اللي بينزل يحنكش
في الملعب ويجري ورا الكرة لمدة ساعة ونص
كل اسبوع بيكسب ملايين
في حين ان الاطباء والمهندسين وحملة
الماجستير والدكتوراه وكل الناس الجامدة دي
بتقبض ملاليم بالمقارنة مع اللي لعيبة
الكرة بياخدوه
يا راجل دول بيكسبوا اكتر من خريجي تجارة
هل دا عدل يا ناس
مين يقول ان لاعيب الكرة
اللي كل شغلانته في الحياة هي اللعب
او المطرب اللي بيطلع يغني 60 دقيقة
او اليوتيوبر اللي بيطلع يقول
تعال بص بسرعة
مش هتصدق المدام توحمت على ايه
يكسبوا اكتر من الطبيب اللي بينقذ
ارواح الناس
السؤال اللي فات دا ناس كتير اوي بتساله
طول الوقت بصيغ مختلفة
ودايما اصحاب التساؤلات دي بيسالوها
بمزيج من الاستنكار والسخرية
لانهم شايفين ان اللي بيحصل دا مش عدل
ابدا وما ينفعش يستمر
وبرايهم حصول لعيبة الكرة
زي محمد صلاح وليونيل ميسي
او اليوتيوبرز على المبالغ الرهيبة اللي بياخدوها
بيدي رسالة للاطفال والاجيال الجديدة مفادها
سيبك يا ابني من التعليم وركز في الكرة
او اليوتيوب
ودا يخليك تسال شوية اسئلة من ضمنها مثلا
هل الكلام دا صحيح
ليه لعيبة الكرة مثلا بيكسبوا كتير اوي
وهل يستحقوا المبالغ اللي بياخدوها
وليه على الناحية التانية اصحاب المهن
التانية زي الاطباء والمهندسين والمحاسبين
والعمال بيكسبوا اقل بكتير ويمكن اغلبهم
عايش الشهر بشهره او مرتبه مش
مكفيه اصلا
مين او ايه اللي بيحدد مين ياخد كام وليه
يعني مين اللي بيقول انت كفرد عامل
في اي مجال تسوى كام
الاسئلة اللي فاتت دي كلها هنحاول نجاوب
عليها مع بعض في حلقة النهار دا
انا اشرف ابراهيم ودا المخبر الاقتصادي
طبعا كلكم تقريبا تعرفوا صاحب الصورة دي
لو ما تعرفوش اسمه فانتو على الاغلب
شوفتوه قبل كدا
دا خابي لام
اشهر تيكتوكر في العالم
وهو سنغالي الاصل ولكنه عايش في ايطاليا
المهم من حوالي سنتين ونص وتحديدا
في مارس 2020
خابي كان شغال عامل على مكنة 
في مصنع موجود بالقرب من مدينة
تورينو الايطالية
ولما حصلت ازمة كورونا وبدا يتم
تطبيق اجراءات الاغلاق في ايطاليا
صاحب المصنع طرد خابي من الشغل
سرحه يعني لان الشغل وقف بعد ما
البلد تقفلت
خابي قعد في بيتهم وما كانش له شغلة
غير انه بينزل محتوى على التيك توك
فيديو ورا فيديو الدنيا لعبت معه
لان الناس حبته
ودا ساهم في شهرته بشكل كبير لحد ما
بقى النهار دا اشهر منشئ محتوى على منصة
تيكتوك
واحنا بنصور دلوقت
عدد متابعينه على المنصة الصينية معدي
ال 151 مليون متابع
ودا غير اكتر من 80 مليون متابع
على انستغرام
الشهرة الرهيبة اللي حققها خابي
ساهمت في تحقيقه ثروة ضخمة
يعني بحسب تقديرات فوربس الشاب اللي
عمره 22 سنة واللي ما بيعملش حاجة في
فيديوهاته غير انه بيشاور بايديه وما بينطقش
كلمة واحدة كسب في 2021 بس
حوالي 10 مليون دولار
دا هو نفس الشاب اللي من سنتين ونص بس
كان شغال عامل في مصنع وبياخد 7 يورو
في الساعة
لو افترضنا انه كان بياخد الحد الادنى
للاجور في ايطاليا
المهم الشاهد من قصة الشاب دا هي انها بتوضح
بشكل عبقري الديناميكيات اللي بتحكم
اسواق العمل
مين بيقبض كام
وبيقبض مقابل ايه
لو رجعنا وسالنا نفس السؤال اللي سالناه
في بداية الحلقة وقلنا ليه واحد زي خابي لام
بيكسب 10 مليون دولار في السنة
في حين ان ناس تانية شغالة في وظايف
المجتمع بيعتبرها اهم زي الاطباء والمهندسين
وخريجي تجارة بيقبضوا رواتب قليلة جدا
هنلاقي ان افضل واحد نساله السؤال دا
هو صاحب العمل او الحاج صاحب الشغل
اللي بيدي دا كتير وبيدي دا شوية
باختصار اجورنا بيحددها القيمة اللي صاحب
العمل شايف اننا نستحقها
ودا ياخدنا لحاجة الجماعة بتوع الاقتصاد
بيسموها 
او الانتاج الحدي للعمالة
المصطلح دا معناه بالبلدي كدا
صاحب العمل بيكسب ايه لما بيشغلك عنده
يعني مثلا انا دلوقت راجل فاتح مطعم
كبدة وسجق
وجبتك تشتغل شيف وتشوح كبدة مع الناس
اللي شغالة
انا بقى لما شغلتك
مجهودك دا انا بكسب منه وللا لا
ولو بكسب منه بكسب منه فلوس قد ايه
الفلوس اللي بكسبها من ورا مجهودك
بنسميها الانتاج الحدي بتاعك
يعني لو بعد ما شغلتك لقيت نفسي عامل
مبيعات زيادة في الشهر عن الطبيعي
بقيمة 10 الاف جنيه
يبقى انت الانتاج الحدي بتاعك بالنسبة لي
10 الاف جنيه
لو انا راجل بفهم ومش فاتح المطعم دا
جمعية خيرية يبقى لازم مرتبك اللي بتاخده
ما يزيدش باي حال عن الانتاج الحدي بتاعك
ولو افترضنا ان الانتاج الحدي كان صفر
او اقل من مرتبك يبقى مش من المنطقي ماليا
اني اوظفك اصلا
في نفس الوقت ما ينفعش اديك اكتر
من واحد تاني شغال في نفس المطعم
الانتاج الحدي بتاعه اعلى منك
على سبيل المثال
عندي واحد في المطعم سريع جدا في تعبية
الساندويتشات وبيعبي 30 ساندويتش
في الدقيقة
ودا في نفس الوقت اللي انت واقف فيه
محتاس بساندويتشين كبدة مش عارف تحط
الكبدة الاول وللا الطحينة
زميلك الاولاني دا منطقي جدا انه ياخد فلوس
اكتر منك
لانه ببساطة بيكسبني فلوس اكتر
في حين انت بتعلمني انا والزباين الصبر
نفس الفكرة في الكرة واليوتيوب والاغاني
يعني الاندية وغوغل صاحبة اليوتيوب وشركات
الانتاج الغنائي ومتعهدي الحفلات
كل الناس دي بيدوا لعيبة الكرة او اليوتيوبرز
او المطربين اجر بيتناسب مع الانتاج
الحدي بتاعهم
ولكن بما ان الانتاج الحدي بتاع الناس دي
قيمته كبيرة فطبيعي ان اجرهم برضو
يكون كبير
فكر كدا في اي لعيب كرة يجي في دماغك
محمد صلاح
ميسي
رونالدو
كل الناس دي رواتبها هي مجرد جزء
من الفلوس اللي الجهات اللي
مشغلاهم بتكسبها
واللي هو انتاجهم الحدي
النادي بيكسب من ورا اللعيب بطرق كتير
من ضمنها مبيعات التذاكر والتشيرتات
وعقود الرعاية ومكافات الفوز بالبطولات
والاعلانات وغيره
وفي النهاية بيدي اللاعب جزء من المكسب دا
مش بس لانه السبب فيه
لكن لانه عارف انه هيخسر الفلوس دي
لو خسر اللاعب
ودا بيخليه حريص انه يدي له مرتب كبير
بيتناسب مع القيمة اللي بيخلقها علشان
يحافظ عليه
والكلام اللي فات دا ياخدنا لنقطة مهمة جدا
كتير منكم مش واخد باله منها او واخد باله
ولكنه مش مركز عليها
وهي ان الطلب على العمالة بشكل عام
في كل مناحي الاقتصاد سواء بقى لعيب كرة
دكتور
 مهندس
ممرض
فني كهربا
هو مش طلب مباشر ومش غاية في حد ذاته
يعني انا مثلا لما جيبتك عينتك تشتغل
في مطعم الكبدة والسجق
ما عملتش كدا علشان سواد عيونك
او علشان انا عاوز يكون عندي عدد معين
من الموظفين
لا
الفكرة ببساطة هي ان انا عندي طلب كبير
من الزباين في المطعم مخلي العدد الحالي
من العمالة مش كافي
وعلشان كدا انا محتاج اوظفك انت وغيرك
الطلب عليك انت كعامل هنا الجماعة بتوع
الاقتصاد بيسموه
 
او طلب مشتق
يعني طلب مشتق من نوع تاني من الطلب
اللي هو السلعة او الخدمة اللي انا ببيعها
سواء كنت مطعم كبدة او نادي
لو ما عنديش طلب على السلع او الخدمة
اللي ببيعها مش هحتاجك ولا هحتاج غيرك
والاكتر من كدا هو انه لو حصل في يوم
انخفاض مزمن في الطلب على السلعة
او الخدمة اللي انا ببيعها علشان مثلا الاقتصاد
تورط في ركود
ساعتها انا وغيري هنستغني عن جزء
من العمالة او هنقلل الرواتب
دا ان ما قفلناش خالص
والنتيجة هي انخفاض الطلب على العمالة
في السوق
نفس الفكرة في لعيبة الكرة واليوتيوبرز
والمطربين والممثلين
يعني في الانتاج السينمائي مثلا
شركة الانتاج بتدي الممثل الفلاني ملايين
لانها مدركة ان فيه طلب كبير من
الجمهور عليه
والطلب دا هيساعدها في انها تحقق ايرادات
تتجاوز الاجر الكبير اللي الممثل دا هياخده
غير كدا فيه نقطة مهمة بتلعب دور اساسي
في تحديد الرواتب اللي الناس دي بتاخدها
او اللي كلنا بناخدها بشكل عام
وهي مدى سهولة استبدالهم
لعيبة الكرة المشهورين والناجحين الاندية
بتتمسك بهم ومش بتتخلى عنهم
غير بمقابل فلوس كتير انطلاقا من ادراكها
انه صعب جدا استبدالهم
او العثور على بدايل بنفس الكفاءة
انت على الناحية التانية بقى ممكن تروح تقدم
على وظيفة كول سنتر تلاقيه بيديك
مرتب بيعادل 70 دولار مثلا
ليه هو بيعرض عليك المرتب الواطي دا
رغم انه عارف انه واطي جدا
اقصد المرتب
باختصار لان الشغلانة دي مش محتاجة مهارات
معقدة ولو انت رفضت في ديشليون واحد
ممكن يجوا مكانك
لو افترضنا ان الممثل دا له بديل بنفس
التاثير والكفاءة
او انه مثلا بقى بكرة الصبح شخص مكروه
من الجمهور لاي سبب
زي مثلا ما بيحصل كتير في هوليوود
لما بعض الممثلين بيتورطوا في فضايح
ساعتها اجر الممثل دا مش بس هيقل
وانما هينعدم تماما لانه هيقعد في بيتهم
وما حدش هيشغله
لان الجمهور مش عاوز يشوفه
وبالتالي الراجل دا ما بقاش له قيمة بالنسبة
لشركات الانتاج
والنقطة دي تاخدنا لمفارقة عجيبة جدا
وتناقض يخليك تشد في شعرك
وهي ان المجتمع اللي زعلان من الاجور
والرواتب الضخمة اللي بياخدها لعيبة الكرة
والمطربين واليوتيوبرز
هو نفس المجتمع اللي جزء كبير
من افراده حريصين على انهم يتفرجوا على
ماتشات الفريق اللي اللاعب دا بيلعب لصالحه
وبيشتروا التشيرتات بتاعته
وبيشغلوا الاغاني بتاعة المطرب اللي
شايفين ان اجره غير منطقي وبيتسابقوا
يجيبوه في افراحهم وعندهم استعداد يدفعوا
مبالغ علشان يحضروا له حفلة
وهو نفس المجتمع اللي جزء كبير من افراده
بيتفرجوا على المحتوى بتاع اليوتيوبرز
اللي بيتهموهم بانهم تافهين ولا يستحقوا
الفلوس الكتير اللي بيكسبوها
يا ابني ما الناس دي كلها بتكسب فلوس
بسبب اهتمامك انت وغيرك بهم
واستعدادكم لانكم تبذلوا جزء كبير من فلوسكم
ووقتكم في متابعتهم
دا هو اساس كل حاجة في السوق
يعني البرنامج اللي انتو بتشوفوه دلوقت دا
مستمر لان اعداد كبيرة منكم بتتفرج عليه
لو فجاة بطلتوا تتفرجوا علي هيمشوني
بس دا لو حصل
هكمل برضو
تخيلو كدا السبت والتلاتا من كل اسبوع
ما فيش المخبر الاقتصادي
يا ترى حياتكم هتبقى عاملة ازاي
المهم التناقض دا بيحطنا قدام معضلة
من ناحية فيه طلب واهتمام كبير منك
ومن غيرك بلعيبة الكرة والمطربين
واليوتيوبرز ودا بيحقق دخل كبير للجهات
اللي مشغلة الناس دي وبتقاسم الدخل
الكبير دا معهم
ومن ناحية تانية انت مش عاوز او مش
عاجبك ان لعيبة الكرة والمطربين واليوتيوبرز
بياخدوا الاجور الضخمة دي
حلو اوي الكلام دا
ايه المطلوب بقى
يعني الفلوس اللي الطلب الكبير بيخلقها على الكرة
واليوتيوب والاغاني مين اللي
المفروض ياخدها
طالما اللعيبة والمطربين واليوتيوبرز
مش هياخدوا حاجة
كدا ما فيش غير الاغنيا اصحاب الاندية
وشركات الانتاج وشركة غوغل صاحبة
اليوتيوب
لو دا حصل انت كدا استفدت ايه
ولا حاجة
برضو الافراد اللي بيملكوا الشركات دي
كسبوا من اللي كل فئات المجتمع بتكسبه
كسبوا اكتر من الطبيب والمهندس واللي
معاه ماجستير ودكتوراه
الحل بسيط جدا
باختصار الطلب الكبير على فئات زي
لعيبة الكرة والمطربين وبالتبعية الرواتب
الضخمة اللي بياخدوها هو ترجمة مباشرة
لذوق المجتمع
لو انت شايف ان الناس دي بتاخد اجور
مبالغ فيها يبقى تلوم ذوق المجتمع
مش حد تاني
الناس دي لو الجمهور عزف عنها لاي
سبب ما حدش هيديها جنيه
حتى لعيب الكرة الجامد جدا اللي بيكسب
فريقه لو الجمهور كرهه واتقلب عليه
الحاج صحاب الشغل اللي هو النادي في
الحالة دي مش هيبقى عليه
وبالمناسبة صحيح
في سؤال كدا حابب اساله لحضراتكم
 انتو هتتخيلوا ان اجابته بديهية بس
هي مش بديهية ولا حاجة
والسؤال دا بيقول
هو لعيبة الكرة بتكسب فعلا اكتر من الاطباء
لو تانينا وبصينا على الصورة بشكل كامل
هنعرف ان الاجابة هي لا
لعيبة الكرة بشكل عام مش بيكسبوا اكتر
من الاطباء ولا حاجة
في دراسة نشرها موقع تابع لكلية برشلونة
للاقتصاد سنة 2015 تحت عنوان
هل من الاخلاقي ان يكسب لاعبو الكرة
اموالا اكثر من الاطباء
في الدراسة دي الباحث بيحلل سوق العمل
الاسباني فيما يخص كرة القدم
والراجل بيقول بوضوح يا جماعة
مش عشان فيه بعض اللاعبين المشهورين
بياخدوا ارقام خرافية تتخيلوا ان كل لعيبة
الكرة كدا وانهم بيكسبوا فلوس اكتر
من الاطباء
ما ينفعش مثلا تقارن راتب ميسي براتب
طبيب عادي في مدينة برشلونة وتقول
شوفوا لعيب الكرة بياخد كام
والطبيب بياخد كام
ميسي بياخد 500 ضعف الطبيب
دي مش مقارنة سليمة لانها قايمة
على اختيار عينة متحيزة للقياس عليها
طب ازاي نقارن يا سيدي
قال لك اسبانيا فيها اكتر من 700 الف
لاعب كرة قدم ما بين محترفين وهواة
ودا بحسب كلام الاتحاد الاسباني لكرة القدم
ال 700 الف لاعب دول اغلبهم ما بيقبضش
مرتب اصلا او بيقبض ولكن اقل من الحد
الادنى للاجور
وعلشان كدا معظمهم شغال في وظيفة تانية
جنب لعب الكرة
لان الكرة ما بتاكلهوش عيش
يعني انت كدا عاوز تقنعني ان لعيبة
الكرة فقراء
اومال مين اللي بياخد الملايين اللي
بنسمع عنها
قال لك فيه 500 لاعب بيلعبوا في الدوري
الممتاز او دوري الدرجة الاولى بيكسبوا
في السنة حوالي مليون و336 الف يورو
في المتوسط
وفيه 500 زيهم بيلعبوا في دوري الدرجة
التانية بيكسبوا اقل من 200 الف يورو
في السنة
وعلى هذا الاساس نقدر نقول ان فيه
الف لاعب كرة قدم من اجمالي
ال 700 الف لاعب الموجودين في اسبانيا كلها
هم اللي بيكسبوا اكتر من الاطباء
واللي راتبهم السنوي في المتوسط قيمته
بتتجاوز ال 64 الف يورو
وهنا فيه حاجة مهمة ضروري تاخد بالك منها
وهي ان لاعب الكرة المحترف اللي بيقبض
فلوس حياته المهنية في الكرة في الغالب
ما بتزيدش عن 10 سنين
في حين ان الحياة المهنية للطبيب
بتتراوح ما بين 35 و40 سنة
ودا غير ان لاعب الكرة معرض لخطر
كبير وهو خطر الاصابة
لاعب الكرة لو واحد غشيم دخل عليه
وتسبب في اصابته اصابة جامدة في رجله
ممكن يبطل كرة للابد وبالتالي هيكمل
حياته بدون مرتب
المهم خلاصة الدراسة هو ان 014 بس
يعني اقل من 1 من لعيبة الكرة في اسبانيا
هم اللي بيكسبوا اكتر من الاطباء
و028 منهم راتبهم بالفعل اعلى من الاطباء
ولكنه مش عالي كفاية علشان يعوض
تاثير الحياة المهنية القصيرة للاعب
باقي بقى ال 700 الف لاعب او 995 منهم
ما بيكسبوش اكتر من الاطباء في اسبانيا
بالعكس دا معظمهم ما بيقبضش راتب اصلا
او راتبه مرهون بمشاركته في التشكيلة
الاساسية للفريق والفوز كمان
يعني مش كل لعيبة الكرة بيقبضوا الارقام
الخزعبلية اللي بتسمعوا عنها
نفس الفكرة في اليوتيوب بالمناسبة
وانا كنت شرحت الموضوع دا باستفاضة
في حلقة ارباحي من اليوتيوب ضروري
تتفرجوا عليها
خلاصة الكلام لعيبة الكرة المشهورين
والمطربين واليوتيوبرز المعروفين وغيرهم
بيكسبوا كتير لان قيمتهم في السوق كبيرة
وبيحققوا للي مشغلهم فلوس اكتر من
اللي بياخدوها
قيمة الناس دي نابعة في الحقيقة من
الاذواق والتفضيلات السايدة في المجتمع
هديكم مثال بسيط
احنا هنا مثلا عندنا البانيه او صدور
الفراخ اغلى من الاوراك لاننا بنفضل
اللحم الابيض
في دول تانية زي اندونيسيا مثلا اوراك
الفراخ اغلى من صدورها لانهم بيفضلوا
ال او اللحمة الغامقة
في امريكا اجنحة الفراخ هي اغلى جزء فيها
اذواق الناس هي اللي بتتحكم في سعر
كل حاجة
اتمنى الفكرة تكون وصلت
انا كدا خلصت كلامي
وكالعادة عندي سؤال لحضراتكم
برايك هل الناس اللي بتحارب مثلا
فئة زي مطربي المهرجانات وشايفين انهم
ما يستحقوش الفلوس اللي بيكسبوها
مقاطعين فعلا المهرجانات دي
وللا بيسمعوها بس مستكترين عليهم
الفلوس اللي بيكسبوها
هتابع اجاباتكم في التعليقات
وفي النهاية يا ريت لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة باذن الله
سلام
