راجل وواحدة ست
الاتنين المحترمين دول طلعوا في شهر سبتمبر
قالوا كلمتين 2 عملوا حريقة ضخمة
في الاقتصاد البريطاني
خلت مسؤولي البنك المركزي البريطاني
يشدوا في شعورهم
ويتدخلوا فورا علشان يطفوا الحريقة دي
قبل ما الاقتصاد البريطاني يروح فيها
يوم الاربع 28 سبتمبر
بنك انكلترا فاجا العالم كله باعلانه انه
هيبدا يشغل المطابع بتاعته تاني وهيطبع
عشرات المليارات من الجنيه الاسترليني
ويضخها في السوق بسرعة في صورة
مشتريات لسندات الحكومة البريطانية
البنك قال في بيانه الاول ان عمليات شرا
السندات هتكون باي نطاق ضروري
يعني ما لهاش سقف
وبعدين رجع وضح انه عنده استعداد لطباعة
65 مليار استرليني هيتم انفاقهم على
شرا السندات الحكومية في اقل من
اسبوعين بس علشان يضبط السوق
التحرك السريع والمفاجئ اللي حصل
من البنك المركزي كان محاولة منه لانقاذ
بريطانيا من الدخول في ازمة مالية عنيفة
بعدما رئيسة الوزراء البريطانية
ومستشار الخزانة في حكومتها كشفوا عن خطة
اقتصادية عجيبة خوفت السوق كله على
مستقبل الاقتصاد البريطاني
وتسببت في انهيار الاسترليني لمستويات
غير مسبوقة
الاسترليني اللي كان في 2007 ب 2 دولار
امريكي قرب النهار دا من التعادل مع الدولار
الاقتصاد البريطاني حاليا واقع في ازمة
عجيبة مش متعودين نشوفها
في الاقتصادات المتقدمة
ببساطة الحكومة الجديدة اللي لسه ماسكة
البلد في بداية سبتمبر اللي فات عاوزة
تاخد الاقتصاد في سكة
والبنك المركزي على الناحية التانية
عاوز يودي الاقتصاد في سكة تانية
والسكتين متعارضتين تماما
ما هو يا نمشي يمين
يا شمال
ودا يخليك تسال
هو ايه الحكاية
ايه اللي بيحصل بالضبط في بريطانيا
ايه هي تفاصيل الخطة الاقتصادية اللي كان
المفروض تطلع البلد خطوة لقدام
رجعتها 100 لورا
ليه السوق خايف من الخطة وخبراء
شافوها غبية
وازاي فلوس المعاشات بتاعة البريطانيين
كانت هتضيع وهتروح في شربة ماية
والسؤال الاهم بقى
ازاي رئيسة الوزراء البريطانية ضحت بوزير
المالية في اخر لحظة علشان تنقذ نفسها
وليه تراجعت في خطوة مذلة سياسيا
عن جزء كبير من خطتها رغم انها كانت
حالفة يمين طلاق ما ترجع فيه
دا جزء من اللي هندردش فيه مع بعض
في حلقة النهار دا
انا اشرف ابراهيم ودا المخبر الاقتصادي
في 6 سبتمبر اللي فات زعيمة حزب
المحافظين البريطاني السيدة ليز تراس
قابلت ملكة بريطانيا الراحلة اليزابيث التانية
في قلعة بالمورال في اسكتلندا علشان
تكتمل مراسم تنصيبها كرئيسة لوزراء
بريطانيا
 تراس مسكت الحكومة في ظروف صعبة جدا
البلد لسه ما فاقتش من اثار ازمة كورونا
وبتحاول تتماسك قدام تبعات الحرب الروسية
الاوكرانية اللي شقلبت احوال سوق الطاقة
وضغطت على القوة الشرائية للبريطانيين
اللي عانوا في يوليو اللي فات من تضخم
ما شافوش زيه من 40 سنة
ودا طبعا غير سياسات الفدرالي الامريكي
الله يهده
اللي شغال رفع في اسعار الفايدة
من مارس اللي فات
لكن برغم كدا الناس كانت مستبشرة خير
ب ليز تراس لانها معروف عنها انها
شخصيتها قوية وما بتتهزش بسهولة لدرجة
ان البعض شبهها بمارجريت تاتشر
المراة الحديدية اللي لا تزال لحد النهار دا
واحدة من اشهر السياسيين مش في تاريخ
بريطانيا بس وانما تاريخ اوروبا كلها
المهم دلوقت كفاية كلام
احنا عاوزين افعال
السوق كان مستني تراس ترمي بياضها
وتكشف ورقها
وتقول للناس هتعدل المايلة ازاي
وبالفعل تراس كشفت خطتها بعدما
يقرب من اسبوعين ونص من توليها لمنصبها
ولسان حال السوق من ساعة ما كشفت
خطتها ولحد النهار دا يا ريتني ما سالت
 يا ريتها ما كشفت الخطة وفضلت متغطية
في 23 سبتمبر اللي فات السيد
كواسي كوارتنغ مستشار الخزانة البريطاني
اللي نقدر نقول عليه وزير مالية بريطانيا
وقف قدام اعضاء البرلمان البريطاني
وقعد يخطب فيهم اقل من 30 دقيقة بشوية
يشرح لهم فيها الخطة المالية العبقرية
اللي اتفق عليها هو ورئيسة الحكومة
الخطة المالية اللي كوارتنغ وصفها بانها
نهج جديد لعصر جديد اطلق عليها اسم
 
او ميزانية مصغرة
لحد هنا الدنيا تمام
الخطة اسمها مبشر
ميني
يعني حاجة صغيرة وما تزعلش حد
المهم يا سيدي مستشار الخزانة المحترم
يخلص عرض ال  
من هنا
والسوق يتقلب من هنا
وكله يجري حوالين بعضه وما حدش
فاهم الحكومة عملت الخطة بالشكل
العجيب دا ليه
ايه اللي رئيسة الوزراء ومستشار الخزانة
شايفينه العالم كله مش شايفه
طبعا هتسالني هو قال ايه بالضبط
او ايه هي تفاصيل الخطة اللي ربكت الدنيا
انا عشان راجل جدع هقول لك
اول حاجة شملتها الخطة دي هي انفاق
60 مليار استرليني في ال 6 شهور
اللي بيبدؤوا في اكتوبر 2022
لدعم فواتير الطاقة بالنسبة للاسر والشركات
من خلال فرض سقف سعري
لاسعار الطاقة
والدعم للكل بغض النظر مستحق او لا
دا سقف سعري هيطبق على الجميع
الناس دي مزاجها رايق وبتضحي
وعاوزة تروق على الشعب كله
طب ايه تاني
خد بقى التفصيلة اللي جننت السوق
الحكومة هتنفذ تخفيضات ضريبية
قيمتها 45 مليار استرليني
على مدار 5 سنين
ودي اكبر خطة تخفيض ضريبي
تشوفها بريطانيا من 50 سنة
بصوا يا جماعة
في انكلترا ضريبة الدخل الاساسية
قيمتها 20
ودي بتتفرض على الناس اللي بتكسب
ما بين 12 الف و571 جنيه استرليني
في السنة
و50 الف 270 جنيه استرليني في السنة
اما بقى لو دخلك بيتراوح ما بين
50 الف و271 جنيه استرليني
و150 الف استرليني في السنة
فساعتها الضريبة المفروضة عليك
هتكون 40
بعدها تيجي الشريحة التالتة والاعلى
واللي تخص الجماعة اللي بيكسبوا اكتر
من 150 الف استرليني في السنة
والناس دي بتدفع ضريبة قيمتها 45
دا هو وضع ضرايب الدخل قبل الخطة
بتاعة تراس وكوارتنغ
التعديل فين بقى
او هما عاوزين يخفضوا الضرايب
على مين بالضبط
قال لك معدل ضريبة الدخل اللي بنفرضها
على الشريحة الادنى هنقللها
من 20 ل 19
بس كدا
قال لك لا
اعلى شريحة ضريبية اللي هي ال 45
اللي بتتفرض على الجماعة المقتدرين
اللي بيكسبوا اكتر من 150 الف استرليني
في السنة هنلغيها خالص
الناس دي من هنا ورايح هتخضع لمعدل
الضريبة المتوسط اللي يخص الجماعة
اللي بيكسبوا اكتر من 50 الف استرليني
يعني هو كدا بيخفض الضرايب للشريحة
الاغنى في البلد واللي بالتاكيد مش بحاجة
للدعم او للتخفيض دا
الخطة الضريبية برضو اشتملت على حاجة
مهمة جدا
ضريبة الشركات في بريطانيا كان المفروض
انها تزيد السنة الجاية وتوصل ل 25
الزيادة دي الخطة لغتها وقالوا هنخلي
ضريبة الشركات زي ما هي عند 19
براحتك
عاوز تخفض الضرايب عيش
بس مولها
الكارثة بقى هي ان الخطة الضريبية دي

يعني غير ممولة
 يعني بالبلدي كدا الحكومة البريطانية
ما معهاش بديل لل 45 مليار استرليني
اللي هتستغنى عنهم من حصيلتها الضريبية
لفئات اغلبها غير مستحق
وعلشان تمول الخطة دي طبعا
ما قدامهاش غير السلف
الفكرة اللي قايمة عليها الخطة بتاعة
تراس وكوارتنغ بسيطة جدا
وهي وضع فلوس اكتر في ايد البريطانيين
كمحاولة لمساعدتهم على تحمل تبعات
الاوضاع الاقتصادية الحالية
دا الملمح الواضح للخطة
الخطورة بقى هي انك رايح تحط فلوس
اكتر في ايد الناس اللي عايشين في اقتصاد
بيعاني بالفعل من مستويات تضخم خزعبلية
يعني سيادتك كدا هتزود التضخم اكتر
وهتخرجه عن نطاق السيطرة
في يوليو اللي فات التضخم في بريطانيا
وصل لاكتر من 10
دا اعلى مستوى تضخم البلد شافته من
ساعة ما ايطاليا كسبت المانيا الغربية
13 في نهائي كاس العالم سنة 1982
اي حد بيفهم بربع جنيه اقتصاد
يعرف كويس جدا
ان العلاج النموذجي لمشكلة التضخم
بيكمن في انك تخلي الناس تصرف
اقل مش اكتر
دا اللي الفدرالي الامريكي الله يهد حيله بيعمله
من خلال رفع اسعار الفايدة
باختصار بيسحب السيولة من ايد الناس
الحكومة البريطانية بقى بتخترع في خطتها
غير كدا الحكومة دي اصلا ما معهاش
فلوس تمول بيها خطتها السخية دي
الخطة اللطيفة دي من المتوقع انها تزود
عجز الميزانية وتوصله لما يعادل
45 من الناتج المحلي الاجمالي
العجز او الفجوة التمويلية دي علشان
نغطيها هنستلف
والمشكلة بقى هي ان ديون البلد بالفعل
على مقربة من انها توصل لمرحلة حرجة
الدين العام في بريطانيا بيقترب النهار دا
من 24 تريليون استرليني ودا بيعادل
96 من الناتج المحلي للبلد
بلومبيرج بتتوقع ان نسبة الدين للناتج
المحلي الاجمالي في بريطانيا توصل
ل 101 على 2030
المهم اول ما تم الاعلان عن الخطة دي
حصلت حالة من الفزع بين المستثمرين
في السوق
وكله قال كدا البريطانيين ماشيين
في سكة اللي يروح ما يرجعش لان
التخفيضات الضريبية دي كانت بالنسبة
للمستثمرين خطيرة وغير منطقية في بلد
بيعاني بالفعل من تضخم بيعادل
5 اضعاف النسبة اللي بيستهدفها البنك المركزي
ومن هنا انطلقت عمليات بيع الاصول
البريطانية في الاسواق المالية
المستثمرين اللي معاهم سندات او ممتلكات
مقومة بالاسترليني جزء كبير منهم جري
وبدا يبيع كل اللي يقدر عليه
حالة الفزع دي كان ليها نتيجتين رئيسيتين
الاولى هي ان الاسترليني اتهبد في الارض
في نفس اليوم اللي تم فيه الاعلان
عن الميزانية المصغرة اللي هو يوم 23 سبتمبر
الاسترليني تراجع ووصل سعره قدام
الدولار الامريكي لاقل من 1 دولار
و10 سنت لكل جنيه استرليني
ودا لاول مرة من 37 سنة وتحديدا
من سنة 1985
المهم النتيجة التانية المباشرة لحالة الفزع
اللي حصلت في السوق كانت في سوق
السندات اللي حصل فيه ما يشبه الزلزال
حصلت في السوق انشطة بيع كبيرة للسندات
الصادرة عن الحكومة البريطانية تسببت
في ارتفاع معدل العائد عليها
قبل ما يتم الاعلان عن الخطة المشؤومة
بتاعة تراس وكوارتنغ
العائد على السندات المستحقة بعد
30 سنة اللي بتصدرها الحكومة البريطانية
كان بيدور حوالين 38
بعد الاعلان عن الخطة بكام يوم
وفي ظل موجات البيع الكبيرة للسندات دي
الحكومة البريطانية اضطرت ترفع العائد
لاكتر من 5
ودا كان اعلى عائد السندات دي توصل له
في 20 سنة على الاقل
الهبوط السريع للعملة والارتفاع الكبير
في عوائد السندات بيهددوا طبعا استقرار
الاقتصاد
وبالتالي لازم حد كبير وبيفهم في البلد دي
يتدخل
مستشار الخزانة كوارتنغ كان في البداية
مكبر دماغه وعامل فيها تقيل ومش
متاثر بتقلبات السوق وقال نصا
 
يعني دي ردة الفعل الطبيعية بتاعة
الاسواق يا جماعة
وما تكبروش الموضوع
يومين والدنيا حتهدا
ودا كان نفس راي ليز تراس
لكن عدى يوم والتاني والتالت والرابع
والاسواق ما بتهداش والسندات الحكومية
اسعارها بتقع والعائد عليها بيزيد
والاسترليني مش قادر يصلب طوله
وراقد على ركبه قدام الدولار
الشيء اللافت للنظر بقى هو انه طوال
الايام التالية للاعلان عن الخطة
رئيسة الوزراء تراس
ومستشار الخزانة المقرب منها سياسيا
بشكل كبير كوارتنغ كل شوية واحد
منهم يخرج بتصريح علشان يطمن
السوق والمستثمرين بكلام من نوعية
احنا خطتنا اللي انتوا زعلانين منها دي
بندعم من خلالها النمو الاقتصادي
والاستثمار وكل الكلام اللطيف دا
ولكن في كل مرة لا السوق بيهدا
ولا المستثمرين بيطمنوا
طب ليه
باختصار لان ما فيش حد في السوق بيثق
لا في كلام رئيسة الوزرا
ولا في كلام مستشار الخزانة
ودي كارثة على فكرة
تراس زي ما قلت لكم من شوية
مسكت رئاسة الوزراء يوم 6 سبتمبر
بعدها بيومين وتحديدا يوم 8 رفدت
توم سكولار السكرتير الدائم للخزانة البريطانية
لانه على ما يبدو كان غير متفق مع رؤيتها
هي ومستشار خزانتها كوارتنغ
والراجل اللي اترفد كان معروف في السوق
باعتباره واحد من افضل الاقتصاديين
التكنوقراط في بريطانيا
تمر الايام ونيجي يوم 23 سبتمبر اليوم اللي
تم فيه الاعلان عن الميني بادجت
نلاقي ان الخطة اللي اتعرضت دي تم عرضها
بدون تحليل مستقل من الجهة المسؤولة
عن مراقبة المالية البريطانية
في العادة يا جماعة قرارات وخطط الحكومة
البريطانية المتعلقة بالميزانية بتتبعت الاول
لحاجة اسمها
 
او مكتب مراقبة الميزانية
ودا مكتب مستقل عن الحكومة مهمته
انه يطلع على الخطط والقرارات الحكومية
ويقول القرار الفلاني او الخطة الفلانية
هيكون تاثيرها عامل ايه على الميزانية
تراس وكوارتنغ بقى عرضوا خطتهم
على البرلمان بدون ما يكشفوا لحد
مكتب مسؤولية الميزانية قال ايه في
تقييمه للخطة دي
يعني المكتب دا شايف خطة الحكومة هتاثر
على الميزانية ازاي
دا سؤال ما حدش يعرف اجابته لحد اللحظة
اللي احنا بنصور فيها الحلقة
رئيسة الوزراء ومستشار الخزانة رفضوا
ينشروا التقييم دا
وقالوا المكتب هيفرج عن تقييمه
كمان شهرين تقريبا او يوم
23 نوفمبر اللي جاي
دا طبعا قلق السوق اكتر
ولكن بعد ضغوط من كل الاتجاهات
الحكومة رجعت تاني وقالت خلاص يا جماعة
هنخلي مكتب مسؤولية الميزانية يفرج
عن تقييمه يوم 31 اكتوبر اللي جاي
مين بقى اللي قاعد بيراقب الهبل والعشوائية
اللي بتحصل في السوق
بنك انكلترا
في 28 سبتمبر وبعد مرور 5 ايام
على اعلان الحكومة عن خطتها
وفشلها في طمانة الاسواق
بنك انكلترا اعلن انه هيتدخل
بلا سقف في سوق السندات يشتري اي
كمية علشان يضبط السوق قبل ما قطاعات
رئيسية في البلد تنهار
والكلام هنا عن قطاعين اساسيين
الاول هو صناديق المعاشات التقاعدية
اللي فيها اموال التقاعد بتاعة البريطانيين
واللي بعضها اقترب من حافة الانهيار
وواجه ازمة سيولة شديدة بسبب تراجع
اسعار سندات الحكومة البريطانية
وارتفاع العائد عليها لمستويات قياسية
في الطبيعي كان المفروض الحكومة
البريطانية هي اللي تتدخل وتحاول تنقذ
صناديق المعاشات التقاعدية اللي اصولها
بتقترب من 15 تريليون استرليني
ولكن البنك بادر وما استناش الحكومة
من منطلق كان الخايب نفع نفسه
ومشيها الخايب
البنك لو كان تاخر كام ساعة بس
بريطانيا كانت دخلت في ازمة مالية
ازمة 2008 جنبها كانت هتبقى لعب عيال
في 5 اكتوبر اللي فات نائب محافظ بنك
انكلترا جون كونليف بعت خطاب
لرئيس لجنة الخزانة في البرلمان البريطاني
ميل سترايد بيوضح له فيه كواليس تدخل
البنك المركزي يوم 28 سبتمبر
بحسب نائب المحافظ يوم 27 سبتمبر
بالليل مجموعة من صناديق المعاشات
تواصلت مع البنك واستنجدت بيه من
تبعات ارتفاع عوائد السندات البريطانية
اللي تسبب في تحول صافي اصولهم
لقيمة سالبة
تاني يوم الصبح على طول بنك انكلترا
اعلن انه على استعداد لضخ 65 مليار استرليني
في سوق السندات بواقع 5 مليار
كل يوم لمدة 13 يوم
وتحديدا لحد يوم 14 اكتوبر
كاجراء مؤقت وسريع لانقاذ السوق
نائب محافظ بنك انكلترا بيقول
ان لو كان البنك تاخر كام ساعة بس
في تدخله كان صناديق معاشات تقاعدية كبيرة
انهارت وكانت هتحصل عمليات تصفية
كبيرة للاصول
ودا طبعا لو كان حصل كان هيكون
ليه تاثير الدومينو على السوق
تاني قطاع البنك المركزي كان مهتم
بانقاذه هو قطاع الرهون العقارية
بريطانيا فيها النهار دا 17 مليون
شخص على الاقل
واخدين قروض رهن عقاري باسعار
فايدة متغيرة مش ثابتة
يعني بتطلع وبتنزل مع السوق
لما العوائد على السندات الحكومية
البريطانية زادت بشكل كبير في
اواخر سبتمبر
كتير من البنوك والشركات اللي بتقدم
النوع دا من القروض رفعت معدلات
الفايدة على القروض العقارية اللي مدياها
للناس بحيث تتناسب مع الزيادة اللي
حصلت في معدلات العوائد
في سوق السندات
تخيل نفسك راجل بتدفع 10 استرليني
كل شهر قسط قرض رهن عقاري
بقيت مضطر تدفع 1500 او 20 استرليني
في الحالة دي جزء كبير من المقرضين
والمقترضين هيتعثر
وقدرة الناس على تحمل قروض رهن
عقاري جديدة هتقل وبالتبعية مبيعات
المنازل هتقل
الحلقة المفرغة دي ازاي نكسرها
نخفض العائد على السندات الحكومية
من خلال شرائها بكميات كبيرة ودا
اللي عمله البنك المركزي
فيه هنا ملاحظة اتمنى انه يكون حد
منكم خد باله منها
بنك انكلترا هدفه الاساسي وشغله
الشاغل من بداية السنة هو السيطرة على
معدل التضخم
طب منين دا هدفه ومنين راح اشترى
سندات بمليارات وبالتالي طبع استرليني
وزود سيولة في السوق
مش دا المفروض انه بيزود التضخم
اللي البنك بيحاربه
مع الاسف الحكومة البريطانية بسياساتها
غير المسؤولة اضطرت بنك انكلترا انه
يشتري سندات بمليارات علشان
يسيطر على معدلات العائد ويسند السوق
وينقذ قطاعات مهمة
في حين ان خطته الاصلية كانت
بيع متدرج لمحفظته الضخمة من السندات
وسحب السيولة من السوق
البنك اختار انقاذ السوق من الانهيار
الوشيك على حساب التضخم
ولكنه طبعا من اول لحظة تدخل فيها وهو
موضح ان دا اجراء مؤقت اخره
يوم 14 اكتوبر
الطريف بقى هو ان كلما يوم
14 اكتوبر يقرب
كلما السوق يقلق لان كدا المركزي
هيخرج من اللعبة ويسيبهم للحكومة
والحكومة على الناحية التانية ممثلة
في رئيسة الوزراء ليز تراس ومستشار
الخزانة كواسي كوارتنغ متمسكين بخطتهم
المثيرة للجدل
لكن في النهاية العناد ما بينفعش
مع الاسواق المالية
والطريقة الوحيدة للسيطرة على الاسواق
دي هي من خلال طمانة المشاركين فيها
وما حدش هيطمن طول ما الخطة المشؤومة
دي موجودة
علشان كدا كان لازم ليز تراس تتراجع
غصبا عنها مش بمزاجها
وبداية الرجوع للخلف كانت من خلال
التراجع عن الغاء ضريبة الدخل على اصحاب
الدخل المرتفع اللي بيزيد عن 150 الف
استرليني في السنة
في 3 اكتوبر كوارتنغ طلع قال انا سمعتكم
انا فهمتكم
صوتكم وصل
مش هنلغي الضريبة عن الاغنياء
من سوء حظه السوق ما استجابش
للخطوة دي
لان التراجع عن الغاء ضريبة ال 45
بيوفر 2 مليار استرليني بس من اجمالي
التخفيضات اللي قيمتها زي ما قلت من
شوية 45 مليار استرليني
خطتك لسه فيها تخفيضات ضريبية غير
ممولة قيمتها 43 مليار استرليني
هتجيبهم منين يا استاذ
كوارتنغ كان المفروض يجاوب على السؤال دا
يوم 31 اكتوبر اللي جاي لما يعرض
الميزانية المفصلة على البرلمان ولكنه
ما لحقش
اتخطف يا عيني
اللي حصل بالضبط هو ان كله كان خايف
من اللي هيحصل يوم 14 اكتوبر
بعدما بنك انكلترا يخرج من سوق
السندات اللي فضل سانده اسبوعين
لو البنك خرج والحكومة لسه متمسكة
بخطتها السوق هيقع
وبالتالي كان فيه حلين
يا اما البنك يمدد عملية التدخل في سوق
السندات ويفضل يطبع ويشتري
يا اما الحكومة تعقل وترجع عن السكة
الشمال اللي ماشية فيها
يوم الاربع 12 اكتوبر
مستشار الخزانة البريطاني كواسي كوارتنغ
وصل واشنطن علشان يحضر الاجتماع السنوي
لصندوق النقد الدولي
تاني يوم له في واشنطن صحفي من
بي سي بيساله تفتكر انت هتكون مستشار
للخزانة البريطانية الشهر الجاي
فرد كوارتنغ نصا عليه وقال
 100
 
يعني ايوة هفضل مستشار الخزانة
وقاعد على قلبكم مش هروح في حتة
ما مرش كام ساعة على التصريح دا
لقينا كوارتنغ بيقطع زيارته لامريكا
بشكل مفاجئ وبيجري على المطار علشان يركب طيارة
تابعة للخطوط الجوية البريطانية ويرجع بعد
رحلة استمرت 7 ساعات لمطار هيثرو في لندن
صباح الجمعة 14 اغسطس
تراس بعتت تجيبه من امريكا علشان
ترفده من منصبه
كوارتنغ كان مصدوم ومش مصدق ان
تراس رفدته
كوارتنغ ما قعدش في منصبه اكتر
من 38 يوم
ودا يخليه صاحب تاني اقصر فترة في
المنصب دا في تاريخ بريطانيا
لكن على اي حال ما نقدرش نقول له
غير معلش
المهم اقالة تراس ل كوارتنغ كانت نوع
من الاذلال السياسي لنفسها
لان من ناحية كوارتنغ كان حليفها الاقرب
واكتر المؤمنين بافكارها الاقتصادية
ومن ناحية تانية المستشار الجديد اللي
هي عينته واللي هو وزير الخارجية السابق
جيرمي هانت معارض ليها وكان بيدعم
خصمها في حزب المحافظين
وبجملة البهدلة وقلة القيمة تراس قالت
في نفس المؤتمر اللي اعلنت فيه اقالة
كوارتنغ انها هتتراجع عن الغاء خطة رفع
ضرايب الشركات
دا معناه انه بداية من ابريل الجاي
اي شركة في بريطانيا بتكسب اكتر
من 250 الف استرليني الضرايب عليها هتزيد
من 19 ل 25 زي ما كان مخطط
قبل كدا
ودا هيزود دخل الحكومة بحوالي 19
مليار استرليني
ال 19 مليار استرليني دول لما تحط عليهم
ال 2 مليار بتوع ضريبة ال 45
اللي تراس تراجعت عن الغائها
يبقى كدا 21 مليار
نشيلهم من ال 45 مليار استرليني اللي
هما القيمة الكلية للتخفيضات الضريبية في
الميني بادجت
يفضل 24 مليار استرليني تخفيضات
ضريبية غير ممولة ليز تراس محتاجة
توضح هتمولهم ازاي
هل تراس هتلحق تجاوب على السؤال دا
الله اعلم
حاليا فيه شكوك كبيرة حوالين استمرارها
في منصبها
ولو مشيت قبل نهاية السنة هتبقى
صاحبة اقل مدة في رئاسة وزراء
بريطانيا في التاريخ كله
انا كدا خلصت كلامي
وكالعادة عندي سؤال لحضراتكم
ليز تراس زي ما قلت لكم من شوية
بعض الناس شبهتها برئيسة وزراء بريطانيا
السابقة مارجريت تاتشر
ايه رايكم نعمل حلقة عن المراة الحديدية
الحقيقية مش التقليد
لو حابين الفكرة عرفوني في التعليقات
وفي النهاية يا ريت لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة باذن الله
سلام
