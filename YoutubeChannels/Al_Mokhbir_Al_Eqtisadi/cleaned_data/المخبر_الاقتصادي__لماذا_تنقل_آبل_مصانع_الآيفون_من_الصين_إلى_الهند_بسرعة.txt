ليه شركة التكنولوجيا الامريكية ابل
بتنسحب واحدة من الصين
ورايحة تنقل جزء من انشطة تصنيع الايفون
بتاعها للهند
السؤال دا نقدر نعتبره واحد من اهم الاسئلة
اللي بتطرح نفسها بقوة خلال الاسابيع الاخيرة
خصوصا بعدما حصلت بعض التطورات
غير المسبوقة في السوق
ما حدش عمره تخيل ان الهند ممكن تكون
ابدا بديل للصين
بالاخص في التصنيع
في 7 سبتمبر اللي فات
شركة ابل كشفت عن مجموعة من احدث
منتجاتها واللي كان ابرزها طبعا تلفونها
الجديد ايفون 14
في الطبيعي اي حد بيشتري احدث اصدار
من الايفون خصوصا في الشهور الاولى
من اطلاقه بيلاقي مكتوب على التليفون
بالانكليزي العبارة اللي بتقول
صممته ابل في كاليفورنيا وتم تجميعه
في الصين
دلوقت بقى وارد جدا انك تشتري الايفون 14
اللي لسه نازل في السوق ما بقى لوش
كام اسبوع ونلاقي مكتوب عليه تم تجميعه
في الهند
ودي حاجة عمرها ما حصلت قبل كدا
ابل بالفعل بتصنع الايفون في الهند
بقى لها 5 سنين
ولكنها كانت دايما بتصنع هناك النسخ
القديمة من التليفون
الاصدارات الحديثة دايما كانت بتتصنع
في الصين بشكل حصري
وبعدين بعدما يمر شهور كتير على
اصدارها كان بيبدا تصنيعها في الهند
ودا لان ابل كانت بتثق في سلسلة التوريد
بتاعتها في الصين اكتر من الهند
لكن الكلام دلوقت تغير تماما
في اواخر سبتمبر اللي فات
ابل فاجات العالم كله لما اعلنت انها
بدات بالفعل في تصنيع الايفون 14 في الهند
والاعلان دا نقدر نقول انه ليه دلالات مهمة جدا
اولا ابل بتبعد نفسها بالتدريج عن الصين
اللي مشاكلها سواء الداخلية او الخارجية
كترت مؤخرا
وثانيا بقى الهنود تطوروا بشكل كبير وقدروا
يقنعوا ابل انها تعتمد عليهم كبديل محتمل
وموثوق للصين
ايه بقى اللي بيحصل بالضبط
وليه ابل بدات تسحب جزء من انشطة
التصنيع بتاعتها في الصين
وهل ابل تقدر تستغنى عن الصين تماما
واشمعنى اختاروا الهند
ايه اللي بيميز الهند عن غيرها
او ايه اللي الهند بتقدمه لابل
علشان تختارها
وليه شركات التكنولوجيا العالمية بدات
تفكر في تقليل عملياتها في الصين
والانتقال للهند وفيتنام بالتحديد
دا جزء من اللي هندردش فيه مع بعض
في حلقة النهار دا
انا اشرف ابراهيم ودا المخبر الاقتصادي
في مايو 2017 شركة ويسترون التايوانية
اللي بتعتبر واحدة من الشركات المسؤولة
عن تجميع منتجات ابل وخصوصا الايفون
اعلنت انها بدات انتاج ال في
وحدة تجميع تابعة ليها في ولاية كارناتاكا
الجنوبية الهندية
ودي كانت اول مرة على الاطلاق
ابل تصنع الايفون في الهند
في الحقيقة الخطوة دي جات بعد مفاوضات
استمرت لشهور بين الحكومة الهندية
والشركة الامريكية على الطلبات والحوافز اللي
ابل محتاجاها علشان تبدا تجمع بعض
منتجاتها في الهند
المهم بعد ويسترون على طول
دخلت شركات التجميع التانية المسؤولة
عن تجميع منتجات ابل زي بيغاترون التايوانية
ودا طبعا غير الوحش الكبير فوكسكون التايوانية
اللي بتعتبر اكبر مصنع للالكترونيات
في العالم والمسؤول عن تجميع الاغلبية
الكاسحة من منتجات ابل
من الاخر كدا تقدروا تقولوا ان ابل
وفكسكون هما انعكاس لبعض
ابل هي فوكسكون وفوكسكون هي ابل
المهم الشركات الكبيرة دي لما دخلت
بنت مصانع ومرافق تجميع في ولاية
تاميل نادو
وبدات توسع قاعدة انتاج الايفون في الهند
ومن هناك تغطي الطلب المحلي على
الايفون وتصدر للخارج
في ال 5 شهور الممتدين من اول ابريل
لحد نهاية اغسطس 2022
الهند صدرت للعالم ايفون من طراز
11 و12 و13 بحوالي مليار دولار
وبحسب تقديرات بلومبيرج فصادرات الهند
من الايفون خلال السنة اللي هتنتهي
بنهاية مارس 2023
هتوصل ل 25 مليار دولار
ودا بالمقارنة مع 13 مليار دولار بس
خلال السنة اللي قبلها
يعني بنتكلم على الضعف تقريبا
ودا بيدي اشارة على الاعتماد المتزايد
لابل على الهند
ولكن برغم كدا ابل خلال السنين الاخيرة
ما كانتش واثقة اوي في الهنود انهم ممكن
يكونوا بديل فعال للصينيين اللي ممشيين
العملية الانتاجية بتاعة اجهزة ابل وخصوصا
الايفون زي الساعة
وزي الكتاب ما بيقول
علشان كدا ابل كانت بتتعمد انها تاجل انتاج
الاصدارات الجديدة في الهند لحوالي
6 او 8 شهور من اصدارها
على سبيل المثال الايفون 13
الجهاز دا ابل اعلنت عنه في سبتمبر 2021
الجهاز دا الصينيين كانوا هم اللي
بيصنعوه لوحدهم
وابل ما بداتش تصنعه في الهند
غير في ابريل 2022
يعني بعد اكتر من 6 شهور من اطلاقه
دي السياسة اللي ابل شغالة بيها في اخر
5 سنين تقريبا
نعتمد على الصين الاول في الشهور الاولى
اللي فيها طلب كثيف
وبعدين لما الامور تهدا نبدا نصنع في الهند
ولكن ابل قررت مؤخرا انها تنقلب
على السياسة دي لاول مرة
وتبدا عمليات انتاج الايفون في الصين والهند
في نفس الوقت تقريبا
في 26 سبتمبر يعني بعد اقل
من 3 اسابيع بس
من اعلانها عن التليفون لاول مرة في
مؤتمرها السنوي
ابل اعلنت انها بدات انتاج الايفون 14
في الهند
وهنا خدوا بالكم من حاجة مهمة جدا
الطرازات اللي هتتجمع في الهند هي
الايفون 14
والايفون 14
اما الايفون 14 برو ماكس
الصينيين بس هم اللي هيجمعوه
ودا بسبب مسائل ليها علاقة بسلسلة
التوريد بتاعة التليفون دا خصوصا الكاميرا بتاعته
المهم فوكسكون بدات بالفعل تصدر
الايفون 14 من الهند في سبتمبر اللي فات
وبيغاترون وويسترون من المفترض انهم
يبدؤوا يشحنوا الايفون 14
على نهاية اكتوبر
الشحنات دي مش كبيرة ولا تقارن ابدا
بالشحنات اللي بتخرج من الصين
لكنها في النهاية تظل بداية لاتجاه
جديد قوته هتبان خلال السنين الجاية
الهند السنة اللي فاتت انتجت
3 مليون ايفون
في المقابل الصين انتجت 230 مليون جهاز
ودا بحسب تقديرات بلومبيرج انتيلجنس
ابل بتنتج حاليا 3 بس من انتاجها
من الايفون في الهند والباقي في الصين
لكن بحسب تقديرات بنك الاستثمار الامريكي
جيه بي مورجان
ابل من المتوقع انها تنقل 5 من انتاجها
من ايفون 14 بس للهند على اخر 2022
وعلى 2025 من المتوقع ان 1 من كل 4
اجهزة ايفون ابل بتبيعهم هيكون تم انتاجه
في الهند
يعني بنتكلم على 25 من انتاج الايفون
اللي فات دا كله بيطرح سؤالين مهمين جدا
الاول هو ليه ابل رايحة ناحية الهند بالتحديد
والسؤال التاني ليه ابل بتحاول تنقل جزء
من انشطة الانتاج بتاعتها بعيد عن الصين
هي الصين غلطت في حاجة
دا البلد دي كانت اخر 15 سنة
شريك ابل الرئيسي في النجاح الكاسح اللي
حققته خصوصا في مجال الهواتف الذكية
وخلونا نبدا بالسؤال الاول
اولا مش ابل لوحدها اللي بتبعد عن الصين
شركات ضخمة زي جوجل ومايكروسوفت
وامازون بدات تنقل انشطة انتاجها في السنين
الاخيرة خارج الصين
ثانيا بقى ابل مش رايحة للهند بس
فيتنام هي كمان بقت وجهة رئيسية لابل
وغيرها من الشركات الامريكية
في السنين الاخيرة
ابل النهار دا بتصنع بالفعل الايربودز
والايباد في فيتنام
وحاليا الشركة في محادثات مع الفيتناميين
علشان تبدا تصنع الماك بوك
والابل ووتش عندهم
بحسب تقرير نشرته صحيفة
  اليابانية في اغسطس اللي فات
ابل طلبت من الموردين بتوعها
انهم يعملوا خط انتاج تجريبي للماك بوك
في فيتنام
في نفس الوقت جوجل ناوية انها تنقل
السنة دي انشطة الانتاج بتاعة تليفونها
بيكسل 7 من جنوب الصين لفيتنام
السنة الجاية نص هواتف بيكسل
 هتكون جاية من فيتنام
مايكرسوفت هي كمان بدات تصنع
الاكس بوكس في فيتنام والهند
وامازون بتصنع جهاز فاير تي في بتاعها
في فيتنام والهند
من كام سنة كل الاجهزة دي كانت بتتصنع
في الصين بس
لكن الهند وفيتنام دخلوا على الخط في
اخر 5 سنين وقدموا نفسهم للشركات
العالمية كبديل للصين
ودا قدروا يعملوه من خلال 3 حاجات
اولا الاستثمار بكثافة في التعليم علشان
يوفروا الكفاءات والقوة العاملة المتعلمة
والمدربة اللي شركات التكنولوجيا محتاجاها
وثانيا تقديم الحوافز المالية
والضريبية للشركات
ثالثا بقى ازالة اي معوقات بيروقراطية
وتوفير البيئة التشريعية والتنظيمية المناسبة
وعلى ذكر الاخيرة تعرفوا ان الصينيين
من كتر رغبتهم في التسهيل على شركة ابل
 راحوا قدام المصنع الرئيسي بتاع شركة
فوكسكون اللي بتجمع اغلب منتجات ابل
وعملوا منطقة جمركية مخصوص لابل قدامه
منتجات ابل تخرج من المصنع تتحرك كام متر
تلاقي الجمرك تتجمرك
وبعدين تتشحن للخارج
وبالنسبة للحوافز المالية والضريبية للشركات
خلونا ناخد الهند كمثال
في سبتمبر اللي فات الحكومة الهندية
من خلال وزارة الالكترونيات وتكنولوجيا
المعلومات عملت خطة بتستهدف بشكل
اساسي شركات تكنولوجيا عالمية زي
ابل وديل واتش بي واسوس
 في الخطة دي الهنود بيقولوا للشركات
تعالوا صنعوا عندنا وهندي كل واحدة فيكم
حوافز مالية ممكن توصل ل 45 مليار روبية
او 549 مليون دولار امريكي
يعني كل شركة هتاخد اكتر من
نص مليار دولار بس تعالوا
وهنوفر لكم كل اللي انتوا عاوزينه
في نفس الوقت الهنود لانهم فاهمين ان
اللي بيميز الصين عن غيرها هو تكامل سلسلة
التوريد بتاعتها بدؤوا يحاولوا يبنوا جزء مهم
في سلسلة التوريد بتاعة صناعة التكنولوجيا
بشكل عام عندهم
وانا هنا بتكلم على اشباه الموصلات
في سبتمبر اللي فات الحكومة الهندية
اعلنت انها عندها استعداد تغطي 50
من تكاليف انشاء مصانع اشباه الموصلات
لو اي شركة عالمية قررت تبني
المصانع دي عندها
وقالت كمان لو حد عاوز يبني عندنا
مصانع شاشات هنتحمل احنا 30 من التكلفة
بس تعالوا
الهند من خلال الحوافز دي بتستهدف
شركات زي تي اس ام سي التايوانية
وسامسونج الكورية الجنوبية وانتل الامريكية
في نفس الشهر بنلاقي عملاق التعدين الهندي
فيدانتا
داخلة في شراكة مع فوكسكون التايوانية
واتفقوا مع حكومة ولاية جوجارات
علشان يبنوا مصنع اشباه موصلات
في الهند باستثمارات قيمتها 195 مليار دولار
ودا بالمناسبة تالت مصنع اشباه موصلات
يتم الاعلان عن النية في تشييده في الهند
نيجي بقى للسؤال التاني ليه ابل وغيرها
بيسحبوا نفسهم من الصين
في الحقيقة الصين لحد وقت قريب كانت
هي المكان المثالي لاي شركة في العالم
عندها منتج عاوزة تصنعه
ولكن دا بدا يتغير من 3 سنين وتحديدا
من 2019 من بعدما الرئيس الامريكي السابق
دونالد ترمب شن حرب تجارية ضد الصين
على سبيل المثال
واحد من الاجراءات اللي اتخذها ترمب
في اطار حربه التجارية على الصين
كان فرض تعريفة جمركية قيمتها
15 على كل المنتجات التكنولوجية
المستوردة من الصين
ودا طبعا قسم وسط شركات التكنولوجيا
الامريكية اللي بتصنع في الصين
وفي مقدمتها ابل
ومن هنا بدات ابل تلتفت للهند وفيتنام
ومن سوء حظ الشركات دي انه يجي
مارس 2020 والعالم كله وفي القلب
منه الصين يتقفل بسبب وباء كورونا
الصين اللي كان لها نهج مختلف في مجابهة
الوباء اتبعت سياسة زيرو كوفيد
ودي سياسة متشددة جدا شلت البلد حرفيا
2020 تعدي والدول تبدا تخفف القيود
اللي فرضتها ولكن الصين على الناحية التانية
فضلت محافظة بشكل كبير
على اجراءاتها المشددة
ودا طبعا خرب بيوت شركات التكنولوجيا
لان الصين فرضت قيود لفترة طويلة جدا
على السفر وحركة البضايع
دا غير المصانع اللي فضلت مقفولة لشهور
والعمال اللي قعدوا في بيوتهم
ودا نفس الوقت اللي كان الطلب فيه
بينتعش في اماكن تانية في العالم
يروح ترمب والاسوا في كورونا ينتهي
ونلاقي مشكلة تايوان طالعة زي الفرقعلوز
بتهدد باحتمال نشوب حرب مباشرة
بين الولايات المتحدة والصين
في اغسطس 2022 رئيسة مجلس النواب
الامريكي نانسي بيلوسي زارت تايوان
ودا طبعا جنن الصين اللي بدات ترازي
في الشركات الامريكية زي ابل
يعني بعد ايام من الزيارة مثلا
الصين عملت حركة مش كويسة مع ابل
طبعا انتوا عارفين ان منتجات ابل
بتتجمع في الصين
ابل بتشتري المكونات من كل حتة وبعدين
تبعتها الصين تتقفل وتتجمع
الايفون مثلا بيتجمع من 200 مورد
حول العالم
المهم في نفس الوقت اللي حصلت فيه الزيارة
شحنة من المكونات كانت جاية من تايوان
ورايحة لمصنع تابع لبيغاترون اللي
بتجمع منتجات ابل في الصين
الشحنة دي الصينيين وقفوها في الجمارك
طب ليه يا عم وقفتوها
قال لك الشحنة دي مكتوب عليها
صنع في تايوان
واحنا بالنسبة لنا كصينيين ما فيش دولة
اسمها تايوان
تايوان دي جزء من اراضينا
عاوزين تعدوها اكتب على الكراتين
صنع في تايوان الصين
او صنع في تايبيه الصينية
غير كدا يا اما هنفرض عليك غرامة
يا اما نعمل معاك الغلط بقى ونرفض
دخول الشحنة من بابها
وبالفعل ابل قالت للموردين بتوعها
في تايوان
يا جدعان علشان خاطري اكتبوا على الكراتين
زي ما هم عاوزين
لكن هنا فيه مشكلة
تايوان عندها قاعدة معاكسة
بتلزم المصنعين بتوعها يكتبوا على
اي منتج معد للتصدير صنع في تايوان
طب كدا ابل ترضي مين فيهم
شغلانة تجيب المرض
على فكرة الشحنات بتاعة تايوان كانت
طول عمرها بتروح الصين وهي
مكتوب عليها صنع في تايوان
وكانت بتعدي بدون مشاكل
لكن الصينيين قرروا يصغروا عقلهم
مع التايوانيين وتحديدا مع شركة بيغاترون
التايوانية صاحبة الشحنة
لان واحد من المسؤولين التنفيذيين الكبار
فيها اتعشى مع نانسي بلوسي اثناء زيارتها
نانسي جات ولعتها ومشيت
المهم ابل زهقت من شغل العيال دا
واللي زاد وغطى بقى هي الاجراءات الاخيرة
اللي اخدتها ادارة الرئيس الامريكي جو بايدن
في 7 اكتوبر اللي فات
واللي من خلالها امريكا بتستهدف خنق
قطاع تكنولوجيا اشباه الموصلات الصيني
اللي هو قطاع مهم جدا لاي شركة تكنولوجيا
اجنبية شغالة في الصين
القصة دي طبعا انا كنت شرحتها لكم بالتفصيل
في حلقة امريكا تضرب والصين تصرخ
لازم تشوفوها
المهم الكل النهار دا سواء ابل او غيرها
خايف يشتغل في الصين لا يلاقي نفسه
واقع بدون ما يحس تحت طائلة
العقوبات الامريكية
علشان كدا ما حدش تفاجا لما استطلاع راي
عمله مجلس الاعمال الامريكي الصيني مؤخرا
كشف ان اكتر من نص الشركات اللي شملها
الاستطلاع قررت انها توقف او تلغي
تماما خطط الاستثمار في الصين
ودا بسبب المشاكل اللي بتعاني منها
مؤخرا واللي من بينها سياسة زيرو كوفيد
وانقطاع التيار الكهربائي
والتوترات الجيوسياسية مع تايوان
والعقوبات الامريكية
ربع الشركات دي قالت انها نقلت بالفعل
اجزاء من سلسلة التوريد بتاعتها خارج
الصين السنة اللي فاتت
وفي النهاية كل خسارة بتخسرها الصين
بتصب في مصلحة الهند وفيتنام
اللي فاتحين ايدهم لشركات التكنولوجيا
العالمية
وبالتاكيد ابل مش هتكون الشركة الاخيرة
اللي تفكر في نقل عملياتها بعيد عن الصين
بس هل معنى كدا ان الصين هتفقد مكانتها
كاهم مركز لتصنيع منتجات التكنولوجيا
في العالم
في المدى القصير والمتوسط دا مش هيحصل
الصين هتفضل رقم 1 في التصنيع
لكن على المدى البعيد ما نقدرش نقول
ان مكانة الصين محصنة او غير مهددة
انا كدا خلصت كلامي
وكالعادة عندي سؤال لحضراتكم
ابل راحت الهند وجوجل راحت فيتنام
وسامسونج راحت ماليزيا
الشركات دي كلها ليه راحت هناك
ما جاتش عندنا
برايك ليه الدول العربية عاجزة لحد النهار دا
عن اجتذاب شركات التكنولوجيا العالمية
زي ابل وسامسونج
الايفون 14 اللي الهند هتصنعه هيتباع عندنا
في الشرق الاوسط
ليه نبقى زباين بس مش مصنعين كمان
هتابع اجاباتكم في التعليقات
وفي النهاية يا ريت لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة باذن الله
سلام
