هل التطبيق الصيني المعروف باسم
تيكتوك
هو اخطر تطبيق في العالم
السؤال دا مهم جدا ولازم كلنا نفكر فيه
وهو في الحقيقة شاغل بال ناس كتير
وبالاخص صناع القرار في الولايات المتحدة
واللي بيعتبروا التطبيق دا اخطر حاجة اخترعتها
الصين على الاطلاق
في ديسمبر 2019 وزارة الدفاع الامريكية
البنتاغون طلبت من افراد الجيش الامريكي
انهم يحذفوا بسرعة تطبيق التيكتوك
من على هواتفهم الشخصية
وبعدها ب 7 شهور تقريبا وتحديدا في يوليو
2020
شركة امازون طلبت من الموظفين بتوعها
انهم يحذفوا التيكتوك من على تلفوناتهم
ودا نفس اللي عمله البنك الامريكي الشهير
ويلز فارغو
اللي طلب من الموظفين بتوعه انهم يحذفوا
التيكتوك
وعلى المستوى السياسي التطبيق دا عامل
حالة من الرعب في واشنطن وتسبب في
خناقات ومناوشات كتير بين الساسة وصناع
القرار في واشنطن
باختصار بعضهم شايف ان الحل هو اجبار
الصين على بيع التطبيق دا لامريكا
في حين ان ناس تانية منهم شايفة ان الصين
مش هتبيعه والحل الصح هو حظر التيكتوك
تماما وتفكيكه ومهاجمته بطريقة اشرس
من الطريقة اللي تم بيها مهاجمة
هواوي الصينية
ودا يخلينا نسال سؤال منطقي جدا
ليه كل دا
التيكتوك اللي معظم محتواه اغاني ورقص
عامل القلق دا كله ازاي
ليه الامريكان خايفين للدرجة دي من التطبيق
اللي ناس كتير شايفاه تافه
وهنا خليني اقول لك ان في الحقيقة مش
الامريكان لوحدهم هم اللي قلقانين
من التيكتوك
دول اوروبية كتير قلقانة من التطبيق دا
وفي اسيا الهند اللي كانت اكبر مستخدم
للتطبيق في العالم حظرته
وفي استراليا فيه دعوات بتطالب
الحكومة انها تقفله
والشيء المشترك بين الدول دي كلها هي
انها قلقانة على خصوصية البيانات بتاعت
مواطنيها اللي بيستخدموا التطبيق دا
واللي فيه شكوك كبيرة ان الشركة الصينية
اللي بتمتلك التطبيق بتسمح للحكومة
والاستخبارات الصينية بالاطلاع عليها
بوضوح كدا ومن الاخر التيكتوك
متهم بانه اداة تجسس تابعة للحزب
الشيوعي الصيني
هل الكلام دا صحيح
يعني هل فيه دلائل على ان الصين وتحديدا
الحكومة بتقدر توصل لبيانات اي
مستخدم للتطبيق
وايه هي خطة امريكا لتحييد خطر التيكتوك
وليه الحكومة الصينية رفضت انها
تبيع التطبيق للامريكيين وفضلت انه
يدمر وينتهي تماما ولا انها تبيعه لامريكا
ومين هي اكتر الدول العربية اللي
بتستخدم التيكتوك
والسؤال الاهم بقى
التطبيق دا ليه ناس كتير بتعتبره تطبيق
مريب ومثير للشكوك
وايه هي قصة الخوارزمية اللي قايم عليها
وبتتحكم في المحتوى اللي الشباب والمراهقين
بيشوفوه عليه
دا جزء من اللي هندردش فيه مع بعض
في حلقة النهار دا
انا اشرف ابراهيم ودا المخبر الاقتصادي
في اوائل اغسطس 2020 حصلت خناقة
في البيت الابيض وتحديدا في مكتب الرئيس
الامريكي وقتها دونالد ترمب
بين اتنين من كبار المستشارين بتوعه
بيتر نافارو المستشار التجاري للبيت الابيض
وستيفن منوشين وزير الخزانة الامريكي
وسبب الخناقة بين الاتنين دول اللي قعدوا
يصرخوا ويعلوا صوتهم على بعض قدام
الرئيس ترمب هو اختلافهم على الطريقة
اللي لازم امريكا تتعامل بيها مع تطبيق
التيكتوك الصيني
المهم اللي حصل بالضبط
هو ان منوشين وزير الخزانة 
قال للناس اللي قاعدة في المكتب البيضاوي
يا جماعة انا رايي اننا لازم 
نجبر شركة بايت دانس
الصينية اللي بتمتلك تطبيق تيكتوك
انها تبيع التطبيق دا لشركة امريكية
وانا تكلمت اكتر من مرة مع شركة
مايكروسوفت علشان يشتروا التطبيق
 نافارو المستشار التجاري للبيت الابيض
كان قاعد ومش عاجبه الكلام
وقام متنرفز على وزير الخزانة وعلى صوته
واتهمه بان اقتراحه دا يعتبر تساهل
مع الصين
وقال احنا لازم نفرض حظر تام
على التيكتوك
المهم في نفس الاسبوع اللي حصلت فيه
الخناقة دي وتحديدا في مساء الخميس
6 اغسطس 2020
ترمب كان على متن الطيارة الرئاسية
  
وهو في الطيارة وقع على امر تنفيذي
مفاده ان السلطات الامريكية هتحظر تماما
التيكتوك في الولايات المتحدة
لو الشركة الصينية الام اللي بتمتلكه اللي هي
بايت دانس ما وافقتش انها تبيعه في خلال
45 يوم
يعني باختصار كدا ترمب قال للصينيين
قدامكم لحد يوم 20 سبتمبر 2020
يا اما تبيعوا لنا التطبيق دا
يا اما هنقفله لكم وهيتحذف من على متاجر
ابل وغوغل
بحسب واشنطن بوست المسؤولين
في بايت دانس الصينية استسلموا
لضغوط ترمب وبدؤوا يفكروا بشكل جدي
في بيع التطبيق لشركات امريكية زي
مايكروسوفت وول مارت واوراكل
علشان يضمنوا ان التطبيق يستمر وما يموتش
خصوصا وانه شركة تيكتوك كان عليها
هجوم كاسح في امريكا بقى له تقريبا سنة
بداية الهجوم على تيكتوك 
في امريكا كانت في اكتوبر 2019
لما اعضاء جمهوريين وديمقراطيين 
في مجلس الشيوخ الامريكي 
بعتوا رسالة
لجوزيف ماغواير القائم 
باعمال مدير المخابرات الوطنية 
في الولايات المتحدة
وطلبوا منه فيها انه يحقق 
في احتمالية ان
تطبيق تيكتوك الصيني 
بيشكل خطر
على الامن القومي الامريكي
وفي نفس الشهر
 السيناتور الجمهوري
مارك روبيو
طلب من لجنة الاستثمار الاجنبي في
الولايات المتحدة  
انها تراجع استحواذ
بايت دانس الصينية على تطبيق ميوزكلي
الامريكي
للي ما يعرفش منكم الصينيين اشتروا تطبيق
ميوزكلي الامريكي اللي هو كان شغال تقريبا
بنفس الطريقة اللي شغال بيها التيكتوك
دلوقت في 2017 ودفعوا فيه مليار دولار
خدوا التطبيق دا بخوارزمياته وبيانات
المستخدمين بتوعه وكل حاجته
وبعدين اعادوا اطلاقه باسم التيكتوك
ومن هنا ظهر التيكتوك اللي انتو بتعرفوه
المهم لجنة ال  فتحت التحقيق علشان
تعرف ايه قصة وحكاية التيكتوك
وتشوف الصينيين ازاي بيتعاملوا مع بيانات
اكتر من 100 مليون مستخدم امريكي
للتطبيق وقتها
ومن ساعتها والتيكتوك عليه العين
وصناع القرار في واشنطن قاعدين مركزين 
مع التطبيق دا
المهم تشانغ يي مين مؤسس بايت دانس
كان عاوز يخلص من وجع الدماغ
وعلشان كدا فكر للحظة انه يبيع التيكتوك
للامريكيين
وفي اللحظة دي الحكومة الصينية تدخلت
علشان تمنع صفقة الاستحواذ دي انها تتم
وقامت عاملة حركة ذكية جدا
وهي انها اضافت الخوارزميات اللي قايم عليها
تطبيق التيكتوك لقايمة الصادرات
التكنولوجية المحظور تصديرها الا بامر
من الحكومة الصينية
وفي نفس الوقت الحزب الشيوعي الحاكم
بعت رسالة لاصحاب الشركة حذرهم فيها
من انهم يفكروا في بيع التطبيق
الواشنطن بوست الامريكية نقلت عن احد
مصادرها ان الحكومة الصينية ما عندهاش
مشكلة ان الشركة الصينية تموت
وتنتهي ولا انها تبيع التطبيق للامريكيين
باختصار الصينيين بيقولوا للامريكيين دمروا
التيكتوك بس مش هنبيعه ليكم
ودا ببساطة لانهم مش عاوزين الامريكيين
يحطوا ايدهم على الخوارزميات اللي قايم
عليها التطبيق
واللي بيعتبروها انجاز وطني واحد جواهر
تاج قطاع التكنولوجيا الصيني
وهنا ضروري نقف ونسال سؤال مهم جدا
ما فيش تطبيق او برنامج في التاريخ كله
تعرض لنفس الهجوم اللي تعرض له
التيكتوك في واشنطن
ليه الامريكان وتحديدا صناع القرار سواء
السياسي او الامني خايفين قوي
للدرجة دي من التطبيق دا وبيهاجمهوه
بالشكل دا
بصوا يا جماعة شبكة الانترنت من يوم
ما طلعت في القرن اللي فات واللي بيسيطر
عليها شركات امريكية فقط
حتى ما فيش شركات اوروبية
والوضع دا مستمر لحد النهار دا
يعني لو بصيت على شبكة الانترنت دلوقت
هنلاقيها ببساطة عبارة عن غوغل وغوغل ستور
واندرويد بتاع شركة الفابت الامريكية
وفيسبوك وانستغرام وواتساب بتوع ميتا
الامريكية
واب ستور بتاع ابل الامريكية
وامازون دوت كوم بتاع امازون الامريكية
وتويتر بتاع تويتر اينك الامريكية
وسناب شات بتاع سناب اينك الامريكية
بالاضافة طبعا لعملاق البرمجيات الامريكي
مايكروسوفت
مش هو دا الانترنت
ومش هي دي الشركات اللي اي مستخدم
للانترنت بيتعامل مع اغلبها بشكل
يومي وبتساهم بشكل ما في تشكيل وعيه
وثقافته
النهار دا بقى احنا قدام وضع جديد
لاول مرة في التاريخ شركة غير امريكية
تخترق السيطرة الامريكية على الانترنت
علشان تلعب دور كبير في تشكيل الوعي العام
مش للشعب الامريكي بس وانما للعالم كله
ودا من خلال تطبيق بسيط جدا يمكن كتير
منكم يشوفه تافه وهو تطبيق التيكتوك
لو جينا نبص على اكتر الدول اللي فيها
عدد كبير من مستخدمي التطبيق الصيني
اعتبارا من ابريل اللي فات
هنلاقي الولايات المتحدة في المقدمة
باكتر من 136 مليون مستخدم
بعدها اندونيسيا بحوالي 99 مليون مستخدم
بعدها البرازيل بحوالي 735 مليون مستخدم
بعدها روسيا بحوالي 51 مليون مستخدم
ثم المكسيك بحوالي 505 مليون مستخدم
بعدهم فيتنام بحوالي 46 مليون مستخدم
بعدها الفلبين بحوالي 40 مليون مستخدم
بعدهم تايلاند بحوالي 38 مليون مستخدم
وتركيا بحوالي 29 مليون مستخدم
واخيرا في المركز العاشر
باكستان بحوالي 24 مليون مستخدم
هنا بقى في الوطن العربي
هنلاقي المملكة العربية السعودية
بتتصدر الترتيب
بحوالي 24 مليون مستخدم للتيكتوك
وراها على طول مصر
بحوالي 21 مليون مستخدم
ثم العراق بحوالي 20 مليون مستخدم
اجمالا بقى التيكتوك النهار دا له اكتر من مليار
مستخدم نشط في العالم شهريا
ودا عدد ضخم جدا من المستخدمين
ما فيش تطبيق غير امريكي بيملكه الا
التيكتوك
ومن سوء حظ الامريكيين هو ان اللي بيملك
التطبيق الشهير دا هي عدوهم
وخصمهم اللدود
الصين
ودا اللي مقلقهم اكتر
باختصار الادارة قلقانة من احتمالية ان سيطرة
الحكومة الصينية على بيانات المستخدمين
الامريكيين للتيكتوك
واستخدامها اما في توجيههم او ابتزازهم
او في اغراض تانية
يعني مشكلة الامريكيين الاساسية مع
التيكتوك هي امتلاكها لبيانات ما يقرب
من نص الشعب الامريكي
تشانغ يي مين مؤسس الشركة الام
للتيكتوك بيقول ان شركته عمرها
ما بعتت معلومات عن مستخدميها
الامريكيين للسلطات الصينية
وبيؤكد ان الحكومة الصينية عمرها ما طلبت
منه طلب زي دا
ولو طلبت انها تحصل على بيانات الامريكيين
فهم في الشركة عمرهم ما هيوافقوا
لكن الامريكيين مش واثقين في كلامه
وشايفين ان تعهداته كوميدية ومتسواش حاجة
لانه برايهم ما فيش شخص معاه جواز سفر
صيني يقدر يعصي امر الحكومة الصينية
وبالتالي بالنسبة لهم كل الصينيين جواسيس
محتملين سواء بمزاجهم او غصب عنهم
دا غير ان عندهم اسباب ما تخليهمش يثقوا في
تشانغ بالتحديد
ومن ضمنها مثلا انه تعهد في 2018
للحكومة الصينية بانه هيساعدها في تعزيز
القيم الاساسية للحزب الشيوعي الحاكم
بالاضافة لان الحكومة الصينية في
اغسطس 2021 استحوذت على حصة
في شركة تابعة لبايت دانس
ومن خلال الصفقة دي بقى فيه ممثل
النهار دا للحكومة الصينية في مجلس ادارة
الشركة الام لتطبيق تيكتوك
ودا اللي مخوف الامريكيين على بياناتهم
المهم التيكتوك كان بيحتتفظ ببيانات
المستخدمين الامريكيين بتوعه في سيرفرات
او خوادم موجودة في فرجينيا الامريكية
وفي نفس الوقت البيانات الموجودة على
السيرفرات دي كان معمول منها نسخ
احتياطية موجودة في سيرفرات
تابعة للشركة الصينية في سنغافورة
في يونيو اللي فات بقى التيكتوك اعلن
انه نقل البيانات الخاصة بالمستخدمين
الامريكيين لسيرفرات او خوادم تابعة لشركة
اوراكل في تكساس الامريكية
وقال كمان ان شركة اوراكل الامريكية
هي نفسها اللي هتشرف على الخوادم دي
ودا في اطار مشروع اسمه
 
ومش بس كدا دا بيانات المستخدمين
الامريكيين للتيكتوك الموجودة على الخوادم
القديمة بتاعت الشركة الصينية في فرجينيا
وسنغافورة هيتم حذفها
كل دا الصينيين عملوه بس علشان يرضوا
السلطات الامريكية ويقنعوهم انهم يشيلوا
التيكتوك من دماغهم
ولكن كل دا ما كان لوش لازمة بالنسبة
للسلطات الامريكية ولا فارق معاها ببصلة
طب ليه بقى
باختصار المشكلة مش مشكلة السيرفرات
او مين اللي بيسيطر عليها
عادي ما انت ممكن تيجي تحط السيرفرات
في البيت الابيض نفسه
وفي نفس الوقت انت في الصين عندك
القدرة انك تدخل السيرفرات دي وتوصل
بسهولة لاي معلومة عليها
ودا اللي بيحصل بالفعل في حالة التيكتوك
الصينيين اه اتفقوا مع لجنة الاستثمار الاجنبي
في الولايات المتحدة 
على انهم هيحتفظوا ببيانات المستخدمين
الامريكيين المحمية زي ارقام الهواتف
وتواريخ الميلاد في سيرفرات اوراكل
في تكساس
وحركة المستخدمين الامريكيين للتيكتوك
بقت بتتم من خلال
  
لكن في حين ان السيرفرات اللي عليها
البيانات موجودة في امريكا في حضن
الامريكيين
الموظفين في شركة بايت دانس في الصين
بيعرفوا يوصلوا لكل حرف فيها بسهولة
في اكتوبر 2021
مايكل بيكرمان نائب رئيس التيكتوك
كان قاعد في جلسة استماع قدام اعضاء
مجلس الشيوخ الامريكي
واثناء الجلسة حلف لهم ان فيه فريق
امني عالمي على اعلى مستوى موجود
في امريكا هو اللي بيحدد مين يقدر يوصل
للمعلومات الموجودة على السيرفرات
بتاعت تيكتوك في امريكا
الكلام دا معناه ان موظفي الشركة الصينية
الموجودين في الصين ما يقدروش يوصلوا
او يطلعوا على اي بيانات تخص المستخدمين
الامريكيين واللي محتفظ بيها على السيرفرات
في امريكا
دا كلام حلو ومبشر جدا بس فيه مشكلة واحدة
وهو انه بيكرمان كذب على اعضاء
مجلس الشيوخ رغم انه كان تحت القسم
في 17 يونيو 2022
ودا بالمناسبة هو نفس
اليوم اللي التيكتوك قال فيه اننا
نقلنا بيانات الامريكيين لسيرفرات اوراكل
موقع بازفيد نيوز نشر تقرير قلب الراي العام
الامريكي وزود حالة الغضب تجاه التيكتوك
في امريكا
التقرير بتاع باز فيد نشر خلاصة
تسجيلات صوتية مسربة تخص اكتر
من 80 اجتماع داخلي في التيكتوك
ما بين المسؤولين هناك
بحسب التسجيلات المسربة ففي 9 موظفين
في التيكتوك اثناء الاجتماعات الداخلية
ما بينهم قالوا 14 مرة في مواضع مختلفة
ان مهندسين الشركة في الصين يقدروا
يوصلوا لبيانات المستخدمين الامريكيين
ودا حصل على الاقل وبشكل مؤكد
اكتر من مرة في الفترة ما بين سبتمبر
2021 ويناير 2022
في اجتماع داخلي حصل في سبتمبر 2021
عضو في قسم الثقة والسلامة في تيكتوك
قال نصا لزمايله كل شيء يرى في الصين
وفي اجتماع تاني حصل في نفس الشهر
احد المديرين في تيكتوك ذكر اسم
مهندس مقيم في العاصمة في بكين
وقال ان المهندس دا مدير رئيسي عنده
صلاحية الوصول لكل شيء في التيكتوك
وخد الكبيرة بقى الفريق العالمي اللي
موجود في امريكا واللي بيكرمان قال انهم
معينينه علشان يكون حارس على السيرفرات
وبيانات الامريكيين الموجودة داخلها اتضح
بحسب التسريبات انه ما عندوش الاذن
بالوصول لاي بيانات موجودة على سيرفرات
التيكتوك
ولو معاه الاذن فهو ما عندوش فكرة ازاي
يوصل للبيانات دي لوحده
لازم المهندسين الصينيين يرشدوا اعضاء
الفريق دا ويعرفوهم ازاي يوصلوا للبيانات
يعني من الاخر كدا الصينيين جايبين شوية
مهندسين امريكيين معينينهم في امريكا
وحاطينهم في الواجهة على ان دول هم اللي
بيتحكموا في سيرفرات التيكتوك وبيحرسوها
وبيمنعوا اي حد من الصين يدخل غير باذنهم
في حين انه في الحقيقة الصينيين رافضين
يعلموهم السيرفرات دي بتشتغل ازاي ومش
مدينهم حتى الاذن انهم يتعاملوا معاها
وبعيدا عن نقطة البيانات دي خالص
هي مهمة لكن في النهاية الصينيين يقدروا
يحصلوا عليها ويشتروها بالفلوس من السوق
من سماسرة البيانات
وفيسبوك وفضيحة كامبريدج اناليتكا
خير دليل
اللي مخوف الامريكيين اكتر من التيكتوك
هو قدرة التطبيق دا على تشكيل وعي
المستخدمين بتوعه
واللي عددهم في امريكا بيقترب تقريبا
من نص الشعب
دا بيدي له قدرة رهيبة على توجيه الراي العام
التيكتوك هو تقريبا اكتر تطبيق مشهور بين
الجيل زد
اللي هم الشباب الصغير المولدين في الفترة
ما بين 1997 و2012
الشباب دول هم قادة امريكا القادمين
لو في حد فيكم جرب يدخل تيكتوك
قبل كدا
فاكيد لاحظ وجود صفحة اسمها
فور يو
ودي الصفحة اللي بتقترح لمستخدمي التطبيق
فيديوهات هو شايف انها ممكن
تثير اهتمامهم
الصفحة دي بقى وراها خوارزميات جبارة
مهمتها تخلي الشاب من دول قاعد
على التطبيق دا يقلب فيديو ورا فيديو لساعات
بدون ما يزهق
علشان كدا مشرعين امريكيين زي السيناتور
تيد كروز وصف التيكتوك بانه حصان
طروادة اللي الحزب الشيوعي بيستخدمه
علشان يؤثر من خلاله على اللي الامريكيين
بيشوفوه ويسمعوه
وبيتحكم من خلاله بالتبعية في الطريقة
اللي الامريكيين بيفكروا بيها
دا هو سر خوف الامريكيين من التيكتوك
علشان كدا بقى لهم اكتر من 3 سنين راكبين
فوق دماغه
من شوية قلت لكم ان ترمب في
6 اغسطس 2020 كان الزم التيكتوك
انه يبيع نفسه لشركة امريكية في خلال
45 يوم
ودا طبعا ما حصلش والا ما كانش زماننا بنتكلم
عن الموضوع دا دلوقت
طب ليه ما حصلش
هقول لك
اولا ترمب بعد ما اصدر القرار
رجع تاني بعدها بكام يوم ومد المهلة الزمنية
وخلاها 90 يوم
وبعدين جات المحاكم الامريكية
اصدرت حكمين ضد القرار التنفيذي بتاعه
اللي يخص حظر التيكتوك
اول حكم صدر في سبتمبر بناء على دعوى
رفعها التيكتوك ضد الرئيس
وتاني حكم صدر في ديسمبر من نفس السنة
بناء على دعوى رفعها عدد من المؤثرين
على التطبيق اللي عندهم عدد متابعين كتير
واللي قالوا للمحكمة في واشنطن بيتنا
هيتخرب لو قرار الحظر دا دخل حيز التنفيذ
ومن ساعتها قرار ترمب بحظر التيكتوك
بقى ما لوش لازمة
وعامل كانه حكم مع وقف التنفيذ
وفضل الوضع على الحال دا لحد ما جه الرئيس
الامريكي الجديد جو بايدن في يونيو 2021
ولغى الامر التنفيذي الصادر عن ترامب اللي
يخص حظر التيكتوك
واصدر بداله قرار تنفيذي جديد امر من خلاله
وزارة التجارة الامريكية انها تعمل عملية مراجعة
لتاثير التطبيقات اللي ليها صلة بخصوم اجانب
على الامن القومي الامريكي
وطبعا في مقدمة التطبيقات دي يجي
التيكتوك
لحد دلوقت المفاوضات بين السلطات
الامريكية والتيكتوك شغالة
والبعض شايف ان مش هيبقى في مشكلة
مع التطبيق الصيني لو التزم بالمطالب
الامريكية اللي بتسمح للامريكيين انهم
يتاكدوا من ان بيانات المستخدمين بتوعهم
متامنة كويس
وفيه ناس تانية شايفة ان ما فيش تفاهم
مع التيكتوك ولازم يتحذف
زي مثلا بريندان كار المسؤول في هيئة
الاتصالات الفدرالية اللي قال في يوليو
اللي فات ان لازم ابل وغوغل يحذفوا التطبيق
من على متاجرهم
وطبعا التطبيق لو اتحذف من غوغل ستور
واب ستور يبقى كدا مات اكلينيكيا
في حقيقة الامر امريكا والصين بيتخانقوا
على مين يمتلك الادوات اللي بتساهم
النهار دا حرفيا في تشكيل وعي وثقافة
اجيال كاملة على مستوى العالم
وهنا فيه نقطة ضروري تاخدوا بالكم منها
وهي موقف المستخدمين الامريكيين
من الخناقة دي
يعني الحكومة الامريكية مثلا شايفة ان
التطبيق دا ممكن يستخدم كاداة تجسس
تقدر من خلالها الصين توصل لمعلومات
عن موظفين ومسؤولين في الحكومة
الامريكية سواء بشكل مباشر او من
خلال اهاليهم خصوصا وان دي
مش حاجة جديدة على الصين
في يوليو اللي فات مدير مكتب التحقيقات
الاتحادي كريستوفر راي وصف التجسس
الصيني بانه اكبر تهديد طويل الامد بيواجه
الاقتصاد الامريكي
وقال احنا وصلنا لمرحلة اننا بنفتح
قضية استخبارات مضادة جديدة متعلقة
بالصين كل 10 ساعات
حلو قوي الكلام دا بس هل الشاب الامريكي
العادي اللي عنده 16 وللا 18 سنة شايف
الموضوع بنفس الطريقة
باتريك جاكسون كبير مسؤولي التكنولوجيا
في شركة ديسكونيكت اينك
المتخصصة في الامن السيبراني بيقول ان
فيه عقبة مهمة بتواجه الادارة الامريكية وهي
ان معظم الامريكيين مش شايفين ان
التيكتوك بيشكل خطر امني عليهم
وبالتالي لو حصل وتم حظر التطبيق هيغضبوا
لانهم مش مدركين ولا مستوعبين الاضرار
اللي الحكومة بتحكي فيها
وغالبا هم شايفينه تطبيق عادي زيه زي
انستغرام او سناب شات
والنقطة دي تاخدني لسؤال الحلقة
من وجهة نظرك انت كمستخدم عربي
يهمه امان بياناته الشخصية الموجودة على
التطبيقات اللي بيستخدمها
هل شايف ان التيكتوك الصيني اخطر مثلا
من الفيسبوك الامريكي وللا الاتنين
بالنسبة لك زي بعض
هتابع اجاباتكم في التعليقات
وفي النهاية يا ريت لو عجبتك الحلقة دي
وحابب تشوفنا تاني اشترك في القناة
واستنانا في حلقات جديدة باذن الله
سلام
