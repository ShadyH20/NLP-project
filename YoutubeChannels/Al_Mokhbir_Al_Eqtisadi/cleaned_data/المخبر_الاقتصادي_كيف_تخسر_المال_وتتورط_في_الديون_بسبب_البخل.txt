خارج مع اصحابي علشان نقعد مع بعض
وعامل حسابي اني مش حصرف كتير
لان ميزانيتي ما تسمحش بدا
ومقرر اني غالبا حقعد في مكان
اسعاره حنينة
اطلب شاي اشربه
وانبسط واروح
لكن بمجرد ما خرجت
اكتشفت اننا رايحين مكان غالي
وهنا الكل بدا يطلب
اللي يطلب اكل
واللي يطلب تشيز كيك
واللي يطلب فرابيه
هنا انا غيرت رايي
وقررت اطلب حاجة غير الشاي
علشان ما بانش في صورة البخيل
اللي في وسطهم
وعرفهم في نفس الوقت اني كريم جدا
رغم ان دا حيزعلني ماليا اخر الشهر
المدام مصممة نروح مع اصحابها
نصيف في مكان غالي جدا
بحجة انه كلاس واورينتال
رغم ان ماليتنا
ما تسمحش ابدا
ولكنها بتصمم على رايها بس
علشان خايفة من ان اصحابها
يفكروا انها بخيلة
او فقيرة
رغم انها مقتنعة من جواها
ان اجواء المكان دا
مش مناسبة
او مش هي الافضل بالنسبة لنا
قاعد مع اصحابي في النادي
ابني قرب مني
وبصوت عالي يصرخ
ويقول بابا
انا عاوز فلوس
بتحرج طبعا من الناس اللي قاعدة
وبطلع الفلوس من جيبي
وادي له وانا مبتسم ابتسامة صفرا
ولكن انا بيني وبين نفسي
بستحلف له اننا لما نروح البيت
مش حسيبه
دي عينة من سلوكيات بتتكرر كل يوم
مع ناس كتير بنفس الكيفية
ولكن بطرق وصيغ مختلفة
والشيء المشترك بين السلوكيات دي
هو ان اللي بيحرك اصحابها
هو خوفهم من نظرات الاخرين
او حكمهم عليهم بانهم بخلاء
او مش كرماء
الخوف من الظهور في مظهر البخيل
الماسك على الفلوس
والحرص على لعب دور الكريم جدا
قدام الناس
بيدمر اسر كتير
وبيرهقها ماديا لابعد حد ممكن
ودا يخلينا نسال
ليه دا بيحصل اصلا
يعني ليه الناس مهتمة باراء الغير
للدرجة دي
وليه بيتصرفوا بطريقة بتؤذيهم ماليا
ازاي طريقة تعامل الناس مع الفلوس
تغيرت في السنين الاخيرة
ازاي حرصك الشديد
على حكم الاخرين عليك دا
او كلام الناس عنك
ممكن يجيب لك الكافية
ليه سلوكك كمستهلك
انت واسرتك
لازم يتغير
 في ظل الظروف الاقتصادية الحالية
واخيرا بقى السؤال الاهم
ليه الرجالة هم الضحية الابرز
للسلوكيات دي
يعني ليه هم غالبا
اللي بيشيلوا الطين في الاخر
دي عينة من الاسئلة
اللي حندردش فيها مع بعض
في حلقة النهار دا
انا اشرف ابراهيم
دا المخبر الاقتصادي
في 4 يناير سنة 2015
شاب عنده 30 سنة
اسمه 
راح يزور ابوه المليونير المعروف
  الاب
في شقته الفخمة الموجودة في مدينة
مانهاتن الامريكية
توماس الصغير
او تومي
زي ما امه كانت بتدلعه
كان رايح لابوه وهو مضايق جدا منه
علشان قلل المصروف اللي بيدهوله
كل اسبوع
من 10 دولار ل 300 دولار بس
فهو باختصار كان رايح يقول له
ليه عملت دا
في حين انك معاك فلوس على قلبك قد كدا
المهم الواد اول ما دخل الشقة
قال لامه
يا ماما انا جعان
روحي اشتري لي ساندويتش
عقبال ما اتكلم مع بابا في حاجة كدا
وبالفعل
امه خرجت تشتري له الساندويتش
وتومي وابوه بقوا لوحدهم
الست راحت ورجعت
لقت جوزها ابو تومي
اللي عنده 70 سنة
مرمي في اوضة النوم غرقان في دمه
ومضروب بالرصاص في راسه
تومي قتل ابوه
علشان قلل المصروف بتاعه
وطلع يجري
طبعا الحادثة دي
اول ما حصلت
شغلت الراي العام الامريكي
وكله فجاة بقى بيتكلم
على الواد ناكر الجميل
اللي ابوه علمه افضل تعليم
ممكن يحلم بيه اي شاب في امريكا
لحد ما تخرج من جامعة برينستون
وكان بيدفع له شهريا 2400 دولار
ايجار شقته اللي قاعد فيها
علشان كدا ناس كتير
فرحت لما الشاب دا
اتحكم عليه بالسجن لمدة 30 سنة
في سبتمبر 2019
ودا رغم دفاع امه عنه في المحكمة
بحجة انه اكيد ما كانش في وعيه
لما ضرب ابوه بالنار
بس مسالة نكران الجميل دي
مش هي الزاوية اللي انا عاوز
اتكلم معاكم فيها
انا عاوز احكي لكم
عن ملمح تاني في القصة
ما حدش ركز عليه قوي
وكلامي هنا
حيستلزم اني اسالكم سؤال
توماس الاب كان مليونير
ومن عائلة ثرية
وبيدير صندوق تحوط معروف في نيويورك
يعني بالتاكيد ال 700 دولار
اللي خصمهم من مصروف ابنه الاسبوعي
يعتبروا مبلغ تافه جدا
بالنسبة له
فليه عمل كدا
هل توماس الاب راجل بخيل
ولو ما كانش بخيل
هل ما خافش في لحظة
من انه يظهر قدام ابنه
بمظهر الاب البخيل
طيب هل لو كان تومي
طلب الفلوس دي من ابوه
وهو قاعد وسط صحابه في وول ستريت
هل ابوه كان حيرفض يدي له
وللا كان حيتحرج من صحابه
اللي قاعدين معاه
واللي اكيد ما حبش انه يظهر قدامهم
بمظهر الاب البخيل
وحيدي الواد اللي هو عاوزه
ليه انا بسالكم الاسئلة دي كلها
باختصار لان الاغلبية الكاسحة مننا
بتخاف جدا من انها تظهر في عيون الناس
بمظهر الشخص البخيل
حتى لو احنا عكس دا تماما في الواقع
ودا بيخلينا نضغط نفسنا ماليا
ونصرف فلوس اكتر من اللازم
بس علشان نتلافى الاحراج
او الالم النفسي
اللي بنحس بيه
لما بنفكر ان حد ممكن يقول علينا
بينه وبين نفسه
شفت البخيل
اللي مش هاين عليه القرش
الحكومة البريطانية
اطلقت مؤسسة اسمها 
مهمتها تقديم الدعم والنصايح
للمواطنين البريطانيين
فيما يخص كيفية ادارتهم لفلوسهم
المهم في سنة 2014
المؤسسة دي عملت بحث
شمل 30 شخص بالغ في المملكة المتحدة
حاولت تعرف من خلاله
الناس دي بتتعامل ازاي مع فلوسها
لما تكون في مناسبات اجتماعية
بحسب نتايج الدراسة البحثية دي
ف 56 من البالغين في المملكة المتحدة
بيصرفوا خلال تواجدهم
في المناسبات الاجتماعية
مع اصحابهم وقرايبهم
فلوس اكتر من الفلوس
اللي كانوا مخططين انهم يصرفوها
يعني مثلا الواحد منهم
كان خارج ومخطط انه ما يصرفش
اكتر من 50 استرليني
فجاة يلاقي نفسه صارف
200 استرليني مثلا
ودا يخليك تسال سؤال مهم
ازاي دا حصل
او ليه دا بيحصل
يعني ايه اللي بيخلي الناس دي
تتخلى عن خططها المسبقة فجاة
وتصرف اكتر
السؤال دا تسال بشكل مباشر
لل 30 واحد
محل الدراسة
واجاباتهم عليه
كانت مثيرة جدا للاهتمام في الحقيقة
58 منهم
قالوا انهم بيصرفوا فلوس اكتر
لما يكونوا قاعدين مع ناس بس
علشان خايفين من ان الناس اللي معاهم
يقولوا عليهم بخلاء
او مش كرماء
و32 منهم
قالوا ان الخوف من الظهور بمظهر البخيل
احد الاسباب اللي بتساهم في انفاقهم
لفلوس اكتر
الخطير بقى
هو ان الانفاق الزايد دا
تسبب في توريط الناس دي في ديون
لانهم اضطروا يصرفوا فلوس
لا يملكوها اصلا
يعني المجموعة محل البحث دي
كان متوسط الديون فيها لكل فرد
1260 جنيه استرليني
دي ديونهم المرتبطة
بسلوكهم الاجتماعي بس
يعني باختصار الناس دي
استلفت وصرفت فلوس
تتجاوز امكانياتها
وورطت نفسها في ديون
يا عالم حتقدر تدفعها
وللا لا
بس علشان خايفين ان حد يقول عليهم
انهم بخلاء
خايفين من الاحراج
خايفين ان الاخرين ياخدوا عنهم
صورة سلبية
وخوفهم دا
بيورطهم في مشاكل مالية
طب ليه دا بيحصل
يعني ايه اللي بيخلي انسان بالغ عاقل
يتصرف بالشكل دا
ليه راي الاخرين فينا
ممكن يخلينا نصرف فلوس
ما نملكهاش
ليه راي الناس مؤثر قوي
في قراراتنا للدرجة دي
افضل واحد جاوب على السؤال دا
من وجهة نظري
هو عالم الاجتماع الامريكي
 
في كتابه الشهير جدا الصادر سنة 1950
  
اللي بيعتبر واحد من اشهر واهم الكتب
في تاريخ علم الاجتماع
ريسمان بيقول
ان الاقتصاد الحديث
ساهم مع الوقت في تحول الناس من كونهم
 
او شخصيات موجهة من داخلها
الى  
او شخصيات موجهة من الاخرين
الشخص الموجه من داخله
دا شخص كل تصرفاته وسلوكياته
بتتحكم فيها قناعاته الداخلية
واراؤه اللي هو مؤمن بيها
ومالوش دعوة اي حد شايفه ازاي
هو بيتصرف من منطلق مرجعية معينة
بيؤمن بيها من داخله
على العكس
الشخص الموجه من الاخرين
دا واحد تصرفاته وسلوكياته
مبنية على توقعات الاخرين منه
شخص همه ارضاء اللي حواليه
والحصول على القبول منهم
باي شكل
ودا بيخليه
شديد التاثر باراء الغير فيه
واحد ما عندوش ثقة كافية في نفسه
او في قدرته على اتخاذ القرار
وطول الوقت عايش متوتر وقلقان
وبيسال نفسه
يا ترى فلان او الناس بشكل عام
حتبصلي ازاي لو عملت التصرف الفلاني
علشان كدا بنلاقيه حريص دايما
على عدم مخالفة توقعات الاخرين منه
ببساطة بنلاقيه بيقول لنفسه مثلا
عيب ابقى راجل طول بعرض كدا
وادخل السوبر ماركت
اشتري كيس ملح واخرج
الناس حتشوفني وانا بحاسب الكاشير
حتقول علي ايه
انا حشتري شوية حاجات كمان
رغم اني مش محتاجهم
بحيث ابقى خارج
وانا شاري حاجة عليها القيمة
وما بانش بخيل
واحدة تانية بتوافق كل مرة
على طلب اصحابها منها
الخروج معاهم علشان يتفسحوا
رغم ان ميزانيتها او وضعها المالي
ما يسمحوش ابدا
بس بتقول لنفسها
لو ما خرجتش معاهم
حيقولوا علي غلبانة
وما معهاش فلوس
او معاها ولكن جلدة وبخيلة
وما بيهونش عليها القرش تصرفه
سؤال بقى للاتنين دول
اللي اظن انهم بيمثلوا
شريحة كبيرة جدا من الناس
انت او انت
ايه مشكلتكم
انا بقى مش حقول لك او حقول لك
ان دي تهيؤات
والناس مش حتحكم عليكم
او مش حتقول عليكم بخلاء
لا يا عم
لا يا ست البنات
الناس دي حتقول
وحتقول عليكم اكتر من كدا كمان
ارتحتم
ايه بقى مشكلتكم في دا
يعني ايه الضرر اللي واقع عليكم فعلا
حرفيا
لا شيء
غير التفكير اللي واجع دماغكم
او على حد تعبير ريسمان
حساسيتكم الزايدة
تجاه اراء الاخرين فيكم
وهشاشتكم النفسية
وعدم قدرتكم على تحمل
اي شعور بالرفض من الغير
والاخطر من كدا بقى
هو ان الراجل او الست الموجهين من الاخرين
غالبا بيربوا اولاد شبههم
بحسب كتاب
 
بنلاقي الولد او البنت
اللي اباؤهم موجهين من الاخرين
طول الوقت مهتمين باراء اللي حواليهم فيهم
وبيعدلوا تصرفاتهم وسلوكياتهم
على هذا الاساس
طب ايه علاقة كل دا بالاقتصاد
حقول لك
معهد ستانفورد للابحاث
بيقسم المستهلكين لتلت انواع رئيسية
النوع الاول
 هو ال
او مستهلكين موجهين داخليا
ودول بيشكلوا 20
من المستهلكين الامريكيين
والنوع الثاني
  فهم ال
او مستهلكين توجههم احتياجاتهم
دول بيشكلوا 10 بس من المستهلكين
اما النوع التالت والاخير
 فهو
او المستهلكين الموجهين من الخارج
او من الاخرين
ودول بقى بيشكلوا اكتر من تلتين المستهلكين
في امريكا
زي ما هو واضح اراء الغير
بتتحكم في السلوك الاستهلاكي
للجزء الاكبر من الناس
ودا على فكرة مش في امريكا بس
لا
دا في العالم كله
الناس بقت بتصرف فلوسها
مش انطلاقا من رؤيتها لاحتياجاتها
او قناعتها الشخصية
وانما على اساس توقعات الغير منها
ورغبتها في انها تواكب مستويات
انفاق الناس
الموجودة في محيطها الاجتماعي
سواء كانوا زملاء عمل
او اقارب
او جيران
ودا بيلبسهم في الحيط
الظاهرة دي
بتكون واضحة جدا بين الشباب الصغير
اكتر من الناس الكبيرة
في سنة 2006
مؤسسة المدخرات والاستثمارات الوطنية
 
المدعومة من الحكومة البريطانية
عملت بحث حوالين تاثير ال  
او ضغط الاقران
على السلوك الانفاقي للبريطانيين
بحسب المسح دا
44 من الشباب
اللي اعماره بتتراوح ما بين 16 سنة
و24 سنة
قالوا ان الضغوط النفسية الواقعة عليهم
من اصدقائهم او اصحابهم
كانت سبب في انهم يصرفوا فلوس
اكتر من اللازم
حتى لو الفلوس اللي معاهم خلصت
طب ازاي حد بيصرف فلوس مش معاه
او ما يملكهاش
ببساطة بطاقات الائتمان
وعروض التقسيط
بقت النهار دا منتشرة في كل مكان
والحصول عليها
بقى اسهل من شربة المية
زمان
ما كانش فيه الكلام دا
الناس ساعتها
يا اما كان معاها فلوس
يا اما ما معهاش
معاها
بتصرف
ما معهاش
ما بتصرفش
لكن دالوقتي
الوضع تغير تماما
النهار دا
انت ممكن ببطاقة الائتمان بتاعتك
تاكل شكك او ع النوتة زي ما بيقولوا
في المطعم
او حتى تقسط الاكلة دي
على سنة مثلا
وبالمناسبة حنتكلم قريب على عروض التقسيط
اللي انتشرت بشكل مرعب
على كل حاجة مؤخرا
وناس كتير بقت تستسهلها
وتورط نفسها فيها
بدون ادراك للعواقب
بحجة ان القسط صغير
ومدة السداد طويلة
لكن خلونا دالوقتي
نرجع لموضوعنا الرئيسي
لنفترض النهار دا
ان عندنا اسرة مكونة من اب
وام
وولد وبنت
الاسرة دي

في سلوكها الانفاقي
وطريقة حياتها بشكل عام
يعني افرادها
متاثرين جدا بالغير
في طريقة صرفهم للفلوس
وترتيب اولوياتهم
البنت عاوزة تشتري هدومها
من نفس المحلات الغالية
اللي بيشتري اصحابها هدومهم منها
علشان تبقى زيهم
الولد شاب في الجامعة
ما بيشتغلش
وعاوز كل شوية ياخد فلوس
يخرج مع اصحابه
في نفس الاماكن اللي بيسهروا فيها
الزوجة بقى
هي كمان عايزة تشترك في نفس النادي
اللي صاحباتها مشتركين فيه
الشيء المشترك
ما بين السلوكيات دي كلها
حاجتين
الحاجة الاولى
هي انها مش نابعة من حاجة اصيلة
عن الافراد التلاتة
وانما نابعة بس
من حرصهم على مواكبة غيرهم
في طريقة حياتهم ونمط انفاقهم
اما الحاجة التانية المشتركة
ما بين السلوكيات دي
فهي انها كلها في الاخر
بتتنافس على شيء واحد
والشيء اللي بتتنافس عليه دا
هو دخل عائل الاسرة
باختصار
بقى مطلوب النهار دا
من عائل الاسرة
اللي هو في الغالب الاعم بيكون الاب او الزوج
انه يوفر الموارد المالية الكافية
علشان باقي الافراد الاسرة
يحافظوا على صورة اجتماعية معينة
عند اقرانهم
عائل الاسرة النهار دا بقى
في احيان كتير مطالب بحاجات كتير
تتجاوز فكرة الحاجات الاساسية الطبيعية
اللي هي الاكل واللبس والسكن
دالوقتي لازم اكل معين
ولبس معين
وسكن في منطقة معينة
والا نبقى مش عايشين زي بقية الخلق
والناس كلها بتتكلم علينا
وشايفانا بخلاء او فقراء
ومن هنا بقى عائل الاسرة
بيلاقي نفسه
واقع تحت ضغوط مزدوجة
خصوصا في الفترة الاخيرة اللي احنا عايشنها
من ناحية افراد الاسرة
عندهم طلبات كتير
بتتجاوز احتياجاتهم الفعلية
من ناحية تانية
الوضع الاقتصادي متازم
ودخل العائل دا
ان ما تاثرش سلبا وقل
فبالتاكيد القوة الشرائية للدخل دا قلت
قدام الاسعار اللي عمالة تزيد
يوم عن يوم
فالراجل بقى ما بين فكي كماشة
ودا بيحطه تحت ضغط نفسي رهيب جدا
خصوصا لما يحس بالعجز
عن تادية دوره كعائل اسرة
في كفالة اسرته من الناحية المادية
خصوصا وان دوره كعائل للاسرة
من المفترض انه ما يقدرش يتخلى عنه
و يشيل ايده منه
في 2015
استاذة علم الاجتماع في جامعة كونيتيكت
 
نشرت ورقة بحثية تحت عنوان
 
 


  
بتتكلم فيها عن الراجل والست
ودورهم في اعالة الاسرة
واثار دا على علاقتهم ببعض
المهم الست كريستين بتقول
ان الرجالة اللي بيعولوا اسرهم
بيتعاملوا مع كسب الرزق
بشعور من الالتزام
اللي ما فيش انفكاك منه
وطول الوقت بيبقوا قلقانين
بخصوص قدرتهم على اعالة الاسرة ماديا
الستات المعيلات على الناحية التانية
المسؤولة عن توفير نسبة اكبر من دخل الاسرة
مقارنة مع الراجل
بتتعامل مع الدور دا
مش من منطلق الالتزام
لا
هي بتعمله بشعور من الفخر
لانها مدركة ان اعالة الاسرة ماديا
في العادة مسؤولية نادرة
بالنسبة للستات
وبالتالي مش بتكون قلقانة
من اراء الغير فيها
لو ما قدرتش تعول الاسرة
لان المجتمع اصلا في الغالب
مش متوقع منها الدور دا
ومش حيلومها لو عجزت عنه
على العكس الراجل المجتمع متوقع منه
بشكل تلقائي
انه يعول اسرته ماديا
ولو عجز عن دا
بيعتبروه فاشل
والراجل نفسه احترامه لذاته بيقل
ودا الدراسة ربطت بينه
وبين الضغوط النفسية الشديدة
اللي بيتعرض لها الرجالة
اللي بيعولوا اسرهم ماديا
واللي عادة بتكون اعلى بكتير
من الضغوط اللي بتتعرض لها السيدات
بعض الرجال
احوالهم النفسية بتسوء
لما شعورهم بالعجز عن تلبية
احتياجات اسرهم المالية
بيزيد
وبعضهم بيلجا للانتحار
وانا هنا مش ببالغ على فكرة
 
استاذة الصحة النفسية
بتقول ان عجز رب الاسرة
المسؤول عن كفالتها ماليا
عن القيام بدوره
بسبب مروره مثلا بضائقة مالية
لاي سبب
ممكن يدفعه للانتحار
او على الاقل
للتفكير فيه
طبعا الفكرة من الكلام دا كله
مش مين بيشيل اكتر من مين
او مين بيتعب اكتر من مين
سواء الست او الراجل
الفكرة ببساطة
هي اننا ضروري كافراد اسرة واحدة
نفهم ادوار بعض
ونقدر حجم وطبيعة الضغوط
الواقعة على كل طرف
انا مثلا شاب في الثانوية
عارف ان والدي مضغوط ماليا
وعليه التزامات كتير
تجاه اكتر من طرف
اول حاجة لازم اعملها
هي اني اكون حريص اني ما ارهقش والدي
بطلبات ما لهاش لازمة
غير اني اجاري او على راي الامريكان
  
مع اصحابي وزملائي
وما كونش مختلف عنهم
وما يقولوش علي دا بخيل او فقير
طب انت مصمم وراكب دماغك
يبقى الحل مش انك تبتز والدك
او والدتك عاطفيا
علشان يوفروا لك احتياجات مش اساسية
خارجة عن استطاعتهم
اومال ايه الحل يا اشرف
الحل ببساطة يا سيدي
هو انك تشتغل وتجيب فلوس
وتفنجر من جيبك
مش ان ابوك يروح يستلف او يورط نفسه
في التزام طويل الاجل
علشان حرصك على الظهور في مظهر معين
قدام صحابك
انا على سبيل المثال
مش قادر افهم
ليه واحد عاقل ممكن يروح يشتري لابنه
او لمراته
او لنفسه حتى
ايفون سعره بيتجاوز ال 1200 دولار
بالتقسيط
في حين ان مش محتاج التيلفون دا فعلا
ليه تعمل في نفسك كدا
دا لا هو اكل
ولا شرب
ولا حاجة اساسية
وهنا انا مش عاوز حد يفهمني غلط
انا مش بقول ما تصرفش على اي رفاهيات
لافراد الاسرة
بالعكس
انا بقول الصرف
يبقى بالمعقول
ويبقى فيه ترتيب للاولويات
الاهم فالمهم
خصوصا في ظل الظروف الاقتصادية الصعبة
اللي ضاغطة على الناس كلها
حوقف لحد هنا
ونبقى نكمل كلامنا باذن الله
في حلقات جاية
ولحد ما دا يحصل
عندي سؤال لحضراتكم
كتير من الشباب الصغير النهار دا
عنده شعور غريب بالاستحقاق
لكل شيء اهله بيوفروه ليه
ودا من منطلق ان اهله
ما بيعملوش اكتر من اللي باقي الاهالي
بيعملوه مع اولادهم
وبالتالي مش حاسس انه ملزم يشكر اهله
على شيء
او يعبر ليهم عن تقديره
برايك ايه اسباب الظاهرة دي
حتابع كل اجاباتكم في التعليقات
وفي النهاية ياريت لو عجبتك الحلقة
وحابب تشوفنا تاني
اشترك في القناة
واستنانا في حلقات جديدة باذن الله
سلام
