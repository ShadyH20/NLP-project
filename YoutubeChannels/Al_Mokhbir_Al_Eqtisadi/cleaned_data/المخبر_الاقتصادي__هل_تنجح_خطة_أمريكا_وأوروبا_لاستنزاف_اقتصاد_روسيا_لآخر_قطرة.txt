الدول الغربية بقيادة الولايات المتحدة
مستمرة في محاولة الضغط على روسيا
واستنزافها اقتصاديا
كوسيلة لارغام الرئيس الروسي فلاديمير بوتين
على الانسحاب من اوكرانيا
في بداية ديسمبر اللي فات
الرئاسة الاوكرانية قالت ان خطة سقف الاسعار
اللي تم فرضها على النفط الروسي
بحيث ما يتباعش في السوق بسعر
اعلى من 60 دولار للبرميل
هتدمر الاقتصاد الروسي
ولكن بعد مرور اكتر من شهر
على بدء تنفيذ الخطة
يبدو ان خساير روسيا من الخطة الامريكية
محدودة وغير كافية لتركيع روسيا
وعلى هذا الاساس بدا التفكير في تضييق
الخناق اكتر على روسيا
النهار دا بيفصلنا اسبوعين تقريبا على موعد
انطلاق عقوبة جديدة بتستهدف ايرادات
روسيا من الطاقة
والعقوبة دي هي حظر واردات الاتحاد الاوروبي
من المنتجات البترولية الروسية المكررة
وفرض سقف سعري ليها
يعني باختصار اعتبارا من 5 فبراير
الاوروبيين هيبطلوا يشتروا منتجات بترولية
من روسيا
وفي نفس الوقت هيمنعوا العالم كله
من انه يشتري المنتجات دي من روسيا
باسعار اعلى من الاسعار اللي هيحددوها
الايام الجاية
ودي خطوة جريئة جدا
لان اوروبا رغم الحرب بتعتمد لحد النهار دا
بشكل كبير على روسيا
في توفير جزء كبير من احتياجاتها
من الوقود
وبالتالي اقرارها للعقوبة الجديدة بيطرح
تساؤلات منطقية جدا
اوروبا لما هتبطل تشتري وقود من روسيا
هتشتري منين
مين الموردين اللي ممكن يملوا مكان
روسيا في اوروبا
وفي نفس الوقت
الوقود الروسي لما مش هيروح اوروبا
هيروح فين
وهل روسيا هتلتزم بسقف الاسعار وللا لا
وايه الدور اللي هتلعبه دول زي السعودية
والكويت في القصة دي
والسؤال الاهم بقى
هل العقوبات الغربية على روسيا
في الاتجاه دا فعالة ومؤثرة فعلا
دا جزء من اللي هندردش فيه مع بعض
في حلقة النهار دا
انا اشرف ابراهيم
ودا المخبر الاقتصادي
في نوفمبر اللي فات
وزيرة الخزانة الامريكية جانيت يلن
قالت ان العقوبات المفروضة على روسيا
هتجبرها انها تبيع جزء من صادراتها
من النفط الخام
بالسعر اللي هتحدده امريكا وحلفاؤها
ولو دا ما حصلش هتضطر انها تقلل انتاجها
الوزيرة الامريكية اللي نقدر نعتبرها
العقل المدبر للعقوبات اللي بتستهدف قطاع
الطاقة الروسي
كانت بتتكلم هنا عن خطة سقف الاسعار
اللي مجموعة الدول السبع الكبرى بقيادة
الولايات المتحدة اتفقوا مع بعض عليها
ودخلت حيز التنفيذ في 5 ديسمبر 2022
بموجب الخطة دي
ممنوع على اي دولة في العالم انها تشتري
النفط الخام من روسيا
بسعر اعلى من 60 دولار للبرميل
والا هتتحرم من خدمات التامين والشحن
ومش هتلاقي سفن او ناقلات نفط تحمل
عليها النفط الروسي
اول ما الخطة دي دخلت حيز التنفيذ
الروس كما هو متوقع هاجموها بشدة
والرئيس الروسي فلاديمير بوتين قال
ان روسيا مش هتبيع للدول اللي بتدعم خطة
سقف الاسعار
ودا في اشارة واضحة لتحدي الخطة
بس دا كان مجرد كلام
على ارض الواقع بقى
الروس التزموا بخطة سقف الاسعار
ودا غصبا عنهم مش بمزاجهم
لان المشترين استغلوا الخطة لصالحهم
على سبيل المثال
بحسب الفايننشال تايمز
النفط الروسي تم شحنه للهند في الاسابيع
التالية لاقرار خطة سقف الاسعار
عن طريق ناقلات نفط مؤمن عليها
من شركات تامين غربية
ودا معناه ان النفط المتحمل على الناقلات دي
متباع بسعر اقل من 60 دولار للبرميل
والا كان مستحيل الناقلة دي يتامن عليها
من شركة تامين غربية
وبالمناسبة بوتين نفسه قال بعدين ان السعر
او الحد الاقصى اللي الاوروبيين فارضينه
كسقف لسعر النفط الروسي قريب من السعر
اللي هما بيبيعوا بيه فعلا في السوق
حلو اوي الكلام دا
السؤال بقى دلوقت
خطة سقف الاسعار دي اللي تم اجبار الروس
على الالتزام بيها
بتاثر عليهم ازاي او بتخسرهم قد ايه
السؤال دا مركز ابحاث الطاقة والهواء النظيف
حاول يجاوب عليه في تقرير درس خلاله
اداء قطاع النفط الروسي في الاسابيع الاولى
من تنفيذ خطة سقف الاسعار
بحسب التقرير دا
خطة سقف الاسعار تسببت في تراجع
صادرات النفط الخام الروسية بنسبة 12
وانخفاض اسعار بيع الخام الروسي
في السوق بنسبة 23
ودا حرم روسيا من حوالي 32 من ايراداتها
من الخام في شهر ديسمبر
التقرير بيقول ان روسيا بتخسر حوالي
172 مليون دولار يوميا
بسبب خطة سقف الاسعار
ولكنها في نفس الوقت لسه بتكسب حوالي
688 مليون دولار يوميا من صادراتها من الخام
مقارنة مع حوالي مليار دولار قبل الحرب
الرقم دا ممكن يقل ويوصل ل 559 مليون
دولار يوميا
لو الغرب بقيادة الولايات المتحدة ضيق
الخناق على روسيا وفرض سقف اسعار
على صادرات روسيا من المنتجات
البترولية المكررة
الحركة دي بحسب التقرير ممكن تخسر
روسيا 129 مليون دولار يوميا
للي ما يعرفش منكم
اوروبا لحد اللحظة اللي احنا بنصور
فيها دي
بتستورد منتجات بترولية مكررة
زي البنزين والديزل ووقود الطائرات من روسيا
يعني في السنة اللي فاتت اللي هي 2022
وفي عز ما كان الروس والاوكران
نازلين ضرب في بعض الاتحاد الاوروبي
استورد حوالي 220 مليون برميل
من وقود الديزل من روسيا
في ديسمبر اللي فات بس
الدول الاوروبية استوردت 35 مليون طن
من الديزل من روسيا
واكبر مستورد في اوروبا للديزل الروسي
كانت المانيا
اللي اشترت من الروس 604 الف طن
دلوقت بقى مطلوب من دول الاتحاد الاوروبي
بزعامة المانيا انها تفطم نفسها عن
الوقود الروسي
علشان تحرم روسيا من ايراداته
في 15 يناير 2023 مفوضة الطاقة الاوروبية
كادري سيمسون
قالت ان الدول الاوروبية ودول مجموعة
السبع الكبرى عملت حسابها وامنت امدادات
بديلة للوقود الروسي
وفي نفس الوقت تقدر تعتمد على احتياطياتها
الاستراتيجية علشان تخفف من اثار العقوبات
اللي هيتم فرضها على المنتجات
البترولية الروسية المكررة اعتبارا من 5 فبراير
المفروض انه بحسب قواعد الاتحاد الاوروبي
الدول الاعضاء ملزمة بتخزين منتجات
بترولية مكررة تكفي احتياجاتها
60 يوم على الاقل
المهم الخطة هي ان الاتحاد الاوروبي
هيفرض حظر استيراد للوقود الروسي
ودول مجموعة السبع الكبرى هتفرض سقف
اسعار ليه
لحد اللحظة اللي بصور فيها لسه ما اتفقوش
على اسعار محددة يفرضوها كحد اقصى
للمنتجات البترولية الروسية
الديزل الروسي مثلا كان بيتباع في نهاية السنة
اللي فاتت بحوالي 124 دولار للبرميل
الدول الغربية هتقول يتباع بكام بالضبط
ما نعرفش
لكن غالبا وبنسبة كبيرة سقف الاسعار
اللي هيتفرض مش هيكون بعيد عن مستويات
الاسعار الحالية
زي ما حصل في النفط بالضبط
ودا باختصار لان الدول الغربية عاوزة تعور
قطاع التكرير الروسي مش تخنقه
لانه لو انهار او خرج من الخدمة هما اول
ناس هيتضروا
روسيا بتملك واحد من اكبر قطاعات التكرير
في العالم
يعني بحسب الوكالة الدولية للطاقة
روسيا عندها طاقة تكرير مهولة بتوصل
ل 69 مليون برميل يوميا
الطاقة دي لو اختفت من السوق
اسعار المشتقات والمنتجات البترولية
في العالم كله هتولع
بسبب ارتفاع هوامش التكرير
اومال الاوروبيين عاوزين ايه بالضبط
او ايه هدفهم من العقوبات اللي هتفرضها
في 5 فبراير
هقول لك
الاوروبيين عندهم هدفين
الاول هو الاستغناء عن وارداتهم من الوقود
الروسي من خلال استبدالها بواردات تانية
من موردين مختلفين
والهدف التاني هو خفض ايرادات روسيا من
صادراتها من منتجاتها البترولية بنسبة تخسرها
فلوس معتبرة لكن في نفس الوقت
ما تخليهاش خسرانة لدرجة انها تقرر توقف
الانتاج تماما
وهنا نلاقي سؤال بيطرح نفسه
الاوروبيين لو بطلوا يشتروا الوقود من روسيا
هيشتروه منين
وقبل ما اجاوبك على السؤال دا خليني
اوضح لك الاول مين هما الموردين
الحاليين لاوروبا
في ديسمبر 2022
اكبر الدول اللي كانت بتورد ديزل لاوروبا
كانت روسيا بعدها السعودية
بعدها هولندا
بعدها الهند
بعدها الامارات وبعدها امريكا
الخطة دلوقت
هو انه بعدما يتم الاستغناء عن روسيا
هيتم الاعتماد بشكل كبير على الدول العربية
المنتجة للنفط
زي السعودية والكويت والامارات
في استبدال 13 مليون برميل من المنتجات
البترولية اوروبا بتشتريهم من روسيا
من ضمنهم 600 الف برميل من الديزل
بحسب بلومبرغ الكويت مثلا
بتخطط لزيادة صادراتها من الديزل لاوروبا
في 2023 حوالي 5 اضعاف بالمقارنة مع
مستواها في 2022 علشان توصل لحوالي
50 الف برميل يوميا
ودا بفضل طاقة التكرير المتنامية
اللي الكويت استثمرت فيها عشرات المليارات
من الدولارات على مدار السنين الاخيرة
الكويت حاليا بتطور مصفاة الزور اللي بتعتبر
واحدة من اكبر مصافي النفط في العالم
بطاقة تكرير 615 الف برميل يوميا
بمجرد ما الزور تشتغل بكامل طاقتها
اجمالي طاقة التكرير في الكويت هيوصل
بحسب بلومبرغ ل 15 مليون برميل يوميا
في نفس الوقت بلومبرغ بتتوقع ان
السعودية والامارات هما كمان هيرفعوا
صادراتهم من الوقود لاوروبا خلال 2023
اللي فات دا الجانب الاول من المعادلة
الجانب التاني بقى بيتعلق بوجهة الصادرات
الروسية من المنتجات البترولية المكررة
اللي اوروبا هتبدا تمتنع عن شرائها
بداية من فبراير
في يناير اللي احنا فيه دا
روسيا من المتوقع انها تصدر 26 مليون
طن من الوقود
ودا اعلى معدل تصدير البلد تسجله
من يناير 2020
والجزء الاكبر من الصادرات دي كان من نصيب
اوروبا اللي كانت بتحاول تشتري اكبر كميات
ممكنة من الروس في اللحظات الاخيرة
قبل ما العقوبات تتفرض
السؤال بقى
اعتبارا من الشهر الجاي
روسيا هتودي المنتجات البترولية المكررة
اللي اوروبا هتبطل تشتريها فين
بنسبة كبيرة الوقود الروسي هيروح ناحية
اسواق امريكا اللاتينية واسيا وافريقيا
ودا تقريبا نفس الاتجاه اللي اخدته صادرات
روسيا من الخام بعد عقوبات الحظر
وسقف الاسعار
ودا ياخدنا للقطة طريفة جدا
الهند بدات مؤخرا تستورد كميات كبيرة جدا
من النفط الخام الروسي
لدرجة انها بقت واحدة من اهم زباين
روسيا في العالم
العراق كانت بقى لها فترة طويلة هي اكبر
مورد نفط للهند
لكن روسيا في نهاية 2022 اخدت
المكان دا وبقت هي المورد رقم 1 للهند
النكتة فين بقى
الهند بتشتري النفط الروسي المغضوب عليه
من الاوروبيين
بخصومات سعرية كبيرة جدا
وبعدين بتكرره في مصافي التكرير بتاعتها
وبترجع تبيعه للاوروبيين في صورة وقود
او منتجات مكررة باسعار مرتفعة
والاوروبيين عارفين دا بالمناسبة
ومش معترضين
بحسب دراسة صادرة في نوفمبر 2022
مصافي النفط الهندية اللي معظمها بقى
شغال بالنفط الروسي الرخيص صدرت لاوروبا
في الفترة اللي بعد الحرب ما متوسطه
730 الف طن من المنتجات المكررة شهريا
الحركة دي بلومبرغ بتقول ان تركيا
هي كمان تقدر تعملها ولكن بشكل مختلف
باختصار تركيا هتروح تشتري الديزل الروسي
المتاح باسعار رخيصة
وتسد بيه احتياجات سوقها المحلي
وبعدين تاخد الديزل بتاعها اللي هي بتنتجه في
المصافي التركية
وتبيعه لدول الاتحاد الاوروبي باسعار السوق
اللي هي بالتاكيد اغلى من سعر الديزل الروسي
من الاخر كدا
الديزل الروسي وحش ومش عاجبك
هاته الرخيص دا
وخد انت الغالي اللي مش روسي
كوميديا سوداء حرفيا
بس الكوميديا دي بتطرح تساؤلات حوالين
جدوى العقوبات المفروضة على روسيا
في الاتجاه دا
روسيا في النهاية هتلاقي طريق لتصريف
انتاجها سواء من الخام او من المنتجات المكررة
ودا من مصلحة الجميع
لان دا لو ما حصلش اسعار الطاقة
في العالم كله هتزيد
بنك اوف امريكا بيقول ان العقوبات اللي هيتم
فرضها على المنتجات البترولية الروسية
في 5 فبراير لو عملت ازمة في المعروض
اسعار الديزل هتوصل ل 200 دولار للبرميل
في الربع الاول
سعر الديزل مؤخرا كان بيقترب من
128 دولار للبرميل
ارتفاع سعر الديزل قادر على انه يرفع
اسعار كل حاجة في الاقتصاد
لان معظم المنتجات اللي بنستخدمها
او نسمع عنها بيتم نقلها بواسطة شاحنات
او قطارات وسفن شغالة بالديزل
وبالمناسبة اللي شجع امريكا وحلفاءها
على انهم يفكروا في فرض حظر استيراد
وسقف اسعار لصادرات روسيا
من المنتجات المكررة
هو ان العقوبات الشبيهة اللي استهدفوا بيها
صادرات البلد من النفط الخام
ما دمرتهاش او ما تسببتش في انخفاضها
بشكل حاد ياثر بشكل سلبي على السوق
ويرفع اسعار الخام
دا معناه ان الهدف من العقوبات بتاعة فبراير
هو مزيد من الضغط على روسيا واستنزافها
مش تدمير قطاع الطاقة الخاص بيها
لكن عدم تدمير قطاع الطاقة الروسي
اللي بيعتبر المصدر الرئيسي لايرادات البلد
معناه ان روسيا هتفضل قادرة على تمويل
الحرب على اوكرانيا لفترة طويلة
ودا ياخدنا لكلام الراجل اللي قدامكم
على الشاشة دا
الجنرال مارك ميلي
رئيس هيئة الاركان الامريكية المشتركة
واللي بيعتبر حليف رئيسي لاوكرانيا
الراجل دا الحكومة الاوكرانية هاجمته بشكل
شرس في نوفمبر اللي فات
لانه طلع وقال ان الحرب في اوكرانيا
لا يمكن لاي طرف الانتصار فيها
وبالشكل دا هتفضل شغالة لسنين
ونصح اوكرانيا انها تستغل جراح الروس
والضغوط الاقتصادية اللي واقعة عليهم
في انها تقعد على طاولة المفاوضات معاهم
وهي في موقف قوة وتتفاوض مع بوتين
على طريقة لانهاء النزاع
وحذر من مصير شبيه بالحرب العالمية الاولى
اللي بسبب عدم التفات اطرافها
لفرص التفاوض
مات ملايين من الناس
الاوكران على الناحية التانية
رفضوا الكلام دا لانهم شايفين ان الطريقة
الوحيدة لانهاء الصراع دا
هي من خلال الحاق الهزيمة العسكرية
الكاملة بروسيا
واللي مخلي الاوكران فاتحين صدرهم كدا
هو الدعم العسكري والاقتصادي الضخم
اللي بيحصلوا عليه من الغرب
الخطة المثلى بالنسبة للاوكران هي ان روسيا
تنهار بعدما يتم استنزافها عسكريا واقتصاديا
لكن اللي ناس كتير مش واخدين بالهم منه
هو انه مش روسيا لوحدها اللي بيتم استنزافها
اوكرانيا هي كمان بتعاني من اضرار كبيرة
بسبب حرب الاستنزاف دي
جزء كبير من بنيتها التحتية تدمر
واكتر من 6 مليون مواطن سابوا البلد
وفي نفس الوقت البلد عايشة اصلا
على الدعم السخي جدا من امريكا واوروبا
واللي ما فيش ضمانة قوية لاستمراره
لو الحرب امدها طال
خصوصا وان المواطن في اوروبا بالذات
بيدفع تمن استمرار الحرب دي
في صورة اسعار طاقة اغلى
في النهاية برايي
الكل هيدرك ان السياسة والدبلوماسية
هما الحل خصوصا في صراع زي دا
الحل العسكري بالنظر لواقع الامور النهار دا
غالبا مش هيحسم الصراع لاي طرف
لا للروس اللي رغم انتكاستهم في الميدان
مؤخرا لا زالوا متماسكين
ولا للاوكران اللي افضل نتيجة عسكرية
يقدروا يحققوها نظريا هي اعادة القوات
الروسية لحدود ما قبل فبراير 2022
ولكن حتى لو دا حصل اوكرانيا مش هتبقى
في امان لانها هتبقى خايفة طول الوقت
من ان الروس اللي كرامتهم انجرحت
هيعيدوا تنظيم صفوفهم ويهاجموا تاني
نفس الفكرة بالنسبة لسلاح
العقوبات الاقتصادية
يعني خلال الحرب الباردة العقوبات الامريكية
ما اجبرتش روسيا على الانسحاب
من اوروبا الشرقية
وغالبا مش هتجبرها على الانسحاب من اوكرانيا
ودا ياخدنا لسؤال الحلقة
برايك هل الحرب بين روسيا واوكرانيا
ممكن تنتهي في 2023
ولو هتنتهي
هتنتهي باي طريقة
يعني بمفاوضات وللا بنصر عسكري
لاحد الطرفين
هتابع اجاباتكم في التعليقات
وفي النهاية يا ريت لو عجبتكم الحلقة دي
وحابين تشوفونا تاني
اشتركوا في القناة
واستنونا في حلقات جديدة باذن الله
سلام
هتابع اجاباتكم في التعليقات
وفي النهاية يا ريت لو عجبتكم الحلقة دي
يبقى لايك بقى وشير
واستنونا في حلقات جديدة باذن الله
سلام
