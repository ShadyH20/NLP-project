في 29 سبتمبر اللي فات
رئيسة الوزراء الفرنسية اليزابيث بورن
كانت المفروض تسافر المانيا علشان تقابل
المستشار الالماني اولاف شولتس
ولكن قبل ايام قليلة من الاجتماع
الالمان بلغوا الفرنسيين ان الاجتماع دا
مش هينفع علشان المستشار الالماني مصاب
بفيروس كورونا
الفرنسيين قالوا للالمان الف سلامة عليه
خلونا نتقابل بالفيديو كونفرانس كل واحد
في بلده
وبالفعل اتفقوا على يوم 29 سبتمبر
وقبل ساعات من ميعاد الاجتماع الالمان
رجعوا قالوا للفرنسيين معلش سيادة المستشار
مش هيعرف يقابل رئيسة وزراء فرنسا
علشان هو تعبان شوية
والاجتماع يتغلي
ما عداش كام ساعة يا سيدي
والفرنسيين يلاقوا المستشار الالماني
طالع صاخ سليم
زي الحصان بيعلن في التلفزيون عن خطة
الحكومة الالمانية لمعالجة ازمة الطاقة في البلد
يعني مش عيان ولا حاجة
الحركة دي خلت الفرنسيين يشعروا بالاهانة جدا
ولكن قبل ما يمر شهر الالمان رجعوا
عملوا نفس الحركة في الفرنسيين تاني
الاجتماع الوزاري اللي بيحصل بشكل منتظم
من سنة 2003 بين الالمان والفرنسيين واللي
كان المفروض يعقد في 26 اكتوبر
في فرنسا
تاجل علشان الوزراء الالمان مش فاضيين
ودا طبعا يخليك تسال ايه اللي
بيحصل بالضبط
باختصار المانيا وفرنسا ماسكين في خناق
بعض بقى لهم شهور
احنا في الفترة الاخيرة ما بيعديش اسبوع حرفيا
غير وبلد منهم مدية التانية على قفاها
وشوية نلاقي الرئيس الفرنسي طالع
بينتقد المانيا
وبعدين نلاقي المستشار الالماني طالع بيرد
عليه بشكل غير مباشر وبيلقح على
فرنسا بالكلام
من الاخر كدا فرنسا والمانيا بيعاندوا بعض
وماشيين عكس بعض في ملفات كتير
كلها تقريبا لها علاقة بالاقتصاد
علشان كدا مؤخرا لا الالمان طايقين الفرنسيين
ولا الفرنسيين بيحبوا يسمعوا سيرة الالمان
يا شماتة بوتين فيكم
ليه بقى البلدين اللي بيمتلكوا اكبر اقتصادين
في اوروبا زعلانين من بعض
ازاي الالمان والفرنسيين بيتحدوا المصالح
الاقتصادية لبعض
وايه علاقة امريكا والصين بالصراع بين البلدين
وليه الرئيس الفرنسي عاوز المستشار الالماني
ياخده معاه في زيارته المرتقبة للصين
وليه المستشار الالماني رافض ياخد
ماكرون معاه
ايه شغل العيال دا
دا جزء من اللي هندردش فيه مع بعض
في حلقة النهار دا
انا اشرف ابراهيم ودا المخبر الاقتصادي
في يناير 2019 الجهات التنظيمية
في فرنسا رفضت انها تنفذ المقترح الاوروبي
بانشاء خط انابيب جديد لنقل الغاز الطبيعي
اسمه ميدي كاتالونيا او ميد كات
ودا بحجة ان المشروع اللي تكلفته كان من
المتوقع توصل ل 3 مليار يورو غير مجدي
من الناحية المالية
الخط دا كان المفروض انه ينقل اكتر
من 7 مليار متر مكعب من الغاز الطبيعي
سنويا من اسبانيا لحد فرنسا
وبعدين فرنسا توزعه من خلال شبكة الغاز
بتاعتها على دول اوروبية تانية
من ضمنها المانيا
المهم المشروع لما اترفض ووقف
في 2019 الالمان ما فتحوش بقهم
ودا ببساطة لانهم ما كانوش محتاجين
غاز من حد
ساعتها الغاز الطبيعي الروسي الرخيص كان
مغرق البلد
المانيا لحد بداية السنة اللي احنا فيها دي
كانت بتشتري 40 من احتياجاتها
من الغاز من روسيا
لكن من سوء حظ الالمان ان الرئيس
الروسي فلاديمير بوتين يقرر يدخل اوكرانيا
في نهاية فبراير اللي فات
وتبدا عركة كبيرة في اوروبا تخلي
الاعتماد على الغاز الروسي امر شبه مستحيل
في اللحظة دي الالمان رجعوا تحمسوا تاني
لمشروع خط ميد كات وشجعوا الاسبان
انهم يحيوا المشروع تاني وينقلوا الغاز
بتاعهم لفرنسا
واللي هتقوم بدورها بنقل الغاز الاسباني
لالمانيا وغيرها من الدول الاوروبية
اللي بقت النهار دا في عرض كل متر مكعب
من الغاز
المستشار الالماني اولاف شولتس حاول
بشتى الطرق انه يقنع الفرنسيين انهم
يعملوا الخط
ولكن الرئيس الفرنسي ايمانويل ماكرون
كان معارض المشروع وشايف
انه مالوش داعي وهيبقى متكلف
ع الفاضي
الاسبان كانوا بيقولوا يا جدعان احنا
ممكن نبني الخط ب 375 مليون يورو بس
وننتهي منه على سنة 2023
ولكن الفرنسيين على الناحية التانية بيقولوا
المشروع هيتكلف 3 مليار يورو على الاقل
وهياخد وقت اطول من كدا ومالوش لازمة
طب ليه الفرنسيين معارضين الخط بالشكل دا
مش المفروض ان فيه ازمة غاز في القارة
كلها مرشحة انها تستمر لسنين وباريس
زيها زي غيرها هتستفيد من ارتفاع كميات
الغاز الداخلة للسوق الاوروبي
الالمان شايفين ان كل الكلام اللي الفرنسيين
بيصدروه للاعلام ولحلفائهم في اوروبا
حوالين الاسباب الحقيقية لمعارضتهم
لخط ميد كات مش دقيقة
باختصار مشكلة الفرنسيين مع الخط دا
لا هي التكلفة ولا هي الجدوى الاقتصادية
كل الحكاية هي ان الخط دا هيفيد اوروبا
والمانيا بالتحديد اكتر ما هيفيد الفرنسيين
فرنسا بالنسبة لخط ميد كات مش هتكون
اكتر من نقطة عبور
محطة بيمر بيها الغاز الاسباني قبل ما
يوصل لالمانيا وغيرها في اوروبا
فرنسا مش محتاجة الغاز اللي الخط دا هينقله
ودا ببساطة لانها في الاصل مش بتعتمد
على الغاز الطبيعي زي الالمان
الفرنسيين بيعتمدوا على الطاقة النووية
في توفير الجزء الاكبر من احتياجاتهم
من الطاقة
وفي نفس الوقت الفرنسيين بيخططوا
على المدى الطويل انهم يبيعوا الهيدروجين
المصنوع من الطاقة النووية لالمانيا
غير كدا فرنسا عندها 4 محطات غاز مسال
الالمان واقفين عليها حاليا طوابير
لو خط ميد كات اشتغل ال 4 محطات دول
اهميتهم هتقل في السوق
اصل ايه اللي هيخلي الالمان يشتروا غاز
مسال ويستخدموا المحطات الفرنسية في
تحويله لغاز طبيعي في حين انهم يقدروا
يشتروا غاز طبيعي على طول من اسبانيا
عن طريق ميد كات
من الاخر كدا فرنسا معارضة الخط دا
علشان المانيا تفضل محتاجة ليها
المهم مشروع خط ميد كات فضل يحصل
فيه اخد ورد
لحد يوم 20 اكتوبر اللي فات
في اليوم دا الفرنسيين ادوا للالمان الم كبير
اللي حصل بالضبط هو ان فرنسا واسبانيا
والبرتغال اتفقوا على تاسيس خط بديل
لخط ميد كات اسمه 
الخط دا هيمتد من برشلونة في اسبانيا لحد
مارسيليا في فرنسا
الخط دا على عكس خط ميد كات
هيمر تحت الماية وهينقل الهيدروجين الاخضر
ولكنهم قالوا انهم ممكن بشكل مبدئي ينقلوا
من خلاله غاز طبيعي لحد ما ازمة
الطاقة الاوروبية تتحل
وبكدا نقدر نقول ان مشروع ميد كات
انتهى للابد
وفرنسا واسبانيا والبرتغال اخدوا القرار دا
بدون ما يبلغوا الالمان
ودا طبعا مزعل جدا المانيا
لكن الفرنسيين على الناحية التانية هم كمان
مش مبسوطين من الالمان
ودا لاسباب كتيرة الحقيقة
يمكن ابرزها الانفاق الدفاعي بتاع المانيا
في بداية يونيو اللي فات البرلمان الالماني
وافق على خطة بقيمة 100 مليار يورو
لتحديث الجيش الالماني
الخطة دي المستشار الالماني كان
اقترحها في نهاية فبراير اللي فات بعد
3 ايام بس من غزو روسيا لاوكرانيا
فجاة الالمان فتحوا خزاينهم وبقى عندهم
رغبة شديدة في تطوير قواتهم المسلحة
ودا بعدما الحرب الروسية الاوكرانية
عملت حالة من الرعب في القارة
المهم الجزء الاكبر من الفلوس دي الالمان
هيشتروا بيه من امريكا 35 طيارة
مقاتلة من طراز اف 35 بالاضافة
ل 60 مروحية من طراز سي اتش47 شينوك
ماكرون مش عاجبه الكلام دا بقى
وشايف ان المانيا المفروض انها تعتمد
على اسلحة اوروبية علشان امن القارة
ما يبقاش معتمد على الولايات المتحدة
يعني مثلا بدل ما تروح تشتري
 اف 35 الامريكية
يبصوا على مقاتلات اوروبية زي الرافال
وال يوروفايتر تايفون
وال ساب جاس39 غربين
وقبل ما الفرنسيين يفوقوا من تبعات
الحركة دي
الالمان ادوهم صدمة اقوى في
منتصف اكتوبر
في 13 اكتوبر اللي فات 15 دولة اوروبية
بزعامة المانيا اعلنوا عن تاسيس درع
دفاع جوي صاروخي مشترك في اطار
مشروع سموه
مبادرة درع السماء الاوروبية
الدول ال 15 دي هي المانيا وبريطانيا
وبلجيكا وهولندا والنرويج وفنلندا وبلغاريا
ورومانيا والتشيك واستونيا ولاتيفيا وليتوانيا
سلوفاكيا
سلوفينيا والمجر
طب فين فرنسا
باختصار الفرنسيين رفضوا يدخلوا
في المبادرة دي
لان الالمان بيخططوا ان الدرع الصاروخي دا
يعتمد على انظمة دفاع جوي امريكية
واسرائيلية والمانية
من المفترض ان نظام الدفاع الجوي الاوروبي
المشترك اللي الالمان بيحاولوا ينفذوه
يبقى متعدد الطبقات
يعني كدا التحالف دا هيشتري 3 انظمة
دفاع جوي
نظام الدفاع الجوي الصاروخي الالماني
قصير المدى ايريس تي
من شركة الالمانية
ونظام الدفاع الجوي الصاروخي الامريكي
متوسط المدى باتريوت
من شركة  الامريكية
ونظام  3 بعيد المدى اللي بتصنعه
بوينج الامريكية بالتعاون مع شركة
صناعات الفضاء الاسرائيلية
وهنا الفرنسيين برضو عندهم نفس الاعتراض
ليه تروحوا تشتروا من برا اوروبا
ما احنا عندنا هنا في اوروبا نظام
الدفاع الجوي الصاروخي سامبتي
المعروف باسم مامبا
واللي تم تطويره من خلال فرنسا وايطاليا
من الاخر كدا الفرنسيين بيقولوا ان الاعتماد
على اسلحة وانظمة دفاعية اوروبية
هو افضل طريقة لضمان سيادة اوروبا
بعيدا بقى عن امريكا او اي دولة تانية
من خارج القارة
الالمان على الناحية التانية شايفين كلام فرنسا
عن السيادة الاوروبية في السياق دا نصب
ومجرد محاولة يائسة من الفرنسيين
علشان يستفيدوا من الانفاق الدفاعي الضخم
في اوروبا خلال السنين الجاية
ودا ببساطة لان فرنسا هي صاحبة اكبر
واضخم صناعة دفاعية في اوروبا
وعندها شركات كبيرة في المجال دا زي
داسو افييشن ومجموعة تاليس
ويهمها ان الشركات دي تبيع وتدخل
للبلد مليارات
وبالتالي الاوروبيين لو قرروا يشتروا
سلاح اوروبي
فالجزء الاكبر من المليارات اللي هتتصرف
هيقع في جيب الفرنسيين
ودا شيء الالمان حريصين على عدم
حصوله ابدا
رغم غضب الفرنسيين
وفي الحقيقة صعب جدا تحدد اذا كانت
المانيا قاصدة تغضب فرنسا
وللا الفرنسيين هم اللي حظهم وحش
مع الالمان
خصوصا وان الخلافات في الفترة الاخيرة
بين البلدين كبيرة وعميقة
وتخص ملفات كتير
يعني لو سبنا ملف الدفاع وبصينا
على ملف الطاقة هنلاقي فيه عركة كبيرة
بين البلدين بقى لها اكتر من شهر بسبب
الخطة اللي الالمان ناويين من خلالها
ينقذوا اقتصادهم من تبعات ازمة الطاقة
في 29 سبتمبر المانيا اعلنت عن حزمة
مساعدات بقيمة 200 مليار يورو
هدفها حماية الصناعة والمستهلكين في المانيا
من ارتفاع اسعار الطاقة
الفرنسيين كارهين الخطة الالمانية
لانها بتخفض التكاليف على الشركات الالمانية
وبكدا بتدي ميزة تنافسية كبيرة للشركات
الالمانية على حساب الشركات الفرنسية
خصوصا وان الحكومة الفرنسية
ما عندهاش القدرة انها تدعم الشركات
والمستهلكين الفرنسيين بالمبلغ الضخم دا
اللي المانيا ناوية تصرفه
اللي ضايق الفرنسيين اكتر بقى هو ان الالمان
ما قالوش ليهم على الخطة قبل ما يعلنوها
الحكومة الفرنسية عرفت بالخطة
من وسائل الاعلام اول ما تم الاعلان عنها
ودا على الرغم من ان مسؤولين المان
زاروا قصر الاليزيه قبل ايام من الاعلان
عن الخطة
حركة زي دي كان صعب جدا تحصل
في عهد المستشارة الالمانية السابقة
انجيلا ميركل
لان بحسب مسؤولين فرنسيين لما ميركل
كانت في السلطة كانت علاقتها ممتازة
بماكرون
لدرجة انهم كانوا بيتواصلوا مع بعض يوميا
بالرسائل النصية
دا ما بيحصلش حاليا مع شولتس
اللي واضح جدا انه مش بيطيق ماكرون
المهم ماكرون اللي كان زعلان من
الخطة الالمانية هاجم شولتس بشكل غير
مباشر في 20 اكتوبر اثناء حضوره القمة
الاوروبية في بروكسل
وقال ما اعتقدش انه من مصلحة المانيا
او اوروبا ان المانيا تعزل نفسها
شولتس ما سكتش ورد عليه وقال
على فكرة بقى
المانيا عندها القدرة انها تتحمل تكلفة
خطة المساعدات الضخمة اللي بقيمة
200 مليار يورو لانها ببساطة دولة
عندها انضباط مالي
وهنا ضروري تفهم معنى الكلام
المستشار الالماني بيلقح على فرنسا
ودا بسبب افتقارها للانضباط المالي ووصول
ديونها لما يعادل 115 من ناتجها
المحلي الاجمالي
ودا مخليها مش قادرة تصرف زي الالمان
الفرنسيين بيشجبوا والالمان ماشيين
في طريقهم ورافعين شعار لا ابالي
والمستشار الالماني متعمد يتجاهل
الرئيس الفرنسي في كل الخطوات المهمة
اللي بتاخدها بلده
ودا استخفاف واضح بفرنسا صاحبة
تاني اكبر اقتصاد في الاتحاد الاوروبي
بعد المانيا
واخر مظاهر التجاهل الالماني لفرنسا
نقدر نلاحظه في الزيارة المثيرة للجدل
بتاعة الصين
المستشار الالماني من المفترض انه هيزور
الصين في بداية نوفمبر وتحديدا
يوم 3 من الشهر
شولتس رايح الصين وهياخد معاه وفد ضخم
من كبار رجال الاعمال في المانيا
من ضمنهم الرؤساء التنفيذيين لشركات
زي دويتشه بنك واديداس وسيمنز
بيونتك
فولكس فاجن
باير
بي ام دبليو وباسف وميرك
ليلة كبيرة يعني
المهم الصين هي اكبر شريك تجاري لالمانيا
في 2021 حجم التجارة بين البلدين وصل
ل 246 مليار يورو
وشولتس رايح هناك علشان يعزز
العلاقات الاقتصادية بين البلدين
ويحصل على مساعدة بكين في تنويع
سلاسل الامداد اللي المانيا بتعتمد عليها
ماكرون بقى زعلان من الزيارة دي
وكان متوقع ان المستشار الالماني
ياخده معاه ويسافروا سوا ويتفقوا سوا
مع الصينيين اتفاقات بتضمن تعزيز مصالح
المانيا وفرنسا في نفس الوقت
خصوصا وان ماكرون عمل الحركة دي
قبل كدا مع المانيا
يعني في مارس 2019 لما الرئيس الصيني
شي جين بينغ زار باريس
ماكرون بعت للمستشارة الالمانية السابقة
انجيلا ميركل والرئيس السابق للمفوضية
الاوروبية جان كلود يونكر ييجوا باريس
علشان يتفقوا مع الصينيين هم ال 3 سوا
شولتس بقى الكلام دا مش فارق معاه
هو واضح انه ما بيحبش ماكرون
يعني غير انه اصلا ما عرضش على
الرئيس الفرنسي انه يسافر معاه الصين
 فهو اختار توقيت لزيارة الصين
الفرنسيين مش حابينه
زيارة المستشار الالماني للصين هتكون
بعد ايام قليلة من فوز الرئيس الصيني
بولاية تالتة كرئيس للحزب الشيوعي
الحاكم وبالتبعية كرئيس للصين
ودا خرق واضح للتقاليد المستمرة
من عقود في الصين
علشان كدا الفرنسيين شايفين ان دا وقت
محرج لزيارة الصين وهيبان كانه دعم
اوروبي للرئيس الصيني واعتراف سريع بيه
لكن برضو للمرة الالف المانيا لا تابه
براي فرنسا وماشية في طريقها ورافعة شعار
لا ابالي
في 26 اكتوبر ماكرون وشولتس قعدوا
مع بعض في باريس في اجتماع اتجهز له
بسرعة
استمر لاكتر من 3 ساعات
ما حدش يعرف بالضبط ايه اللي دار
في الاجتماع دا بس اللي حصل
بعده له دلالات مهمة
في العادة بعد لقاءات على المستوى دا
بيتعمل مؤتمر صحفي الزعيمين بيتكلموا فيه
قدام الصحفيين ولكن دا ما حصلش بعد
اجتماع ماكرون وشولتس الاخير
رغم ان المستشار الالماني كان رايح
باريس ومعاه وفد كبير من الصحفيين
الفرنسيين لغوا المؤتمر علشان يهينوا شولتس
لان ماكرون غالبا ما اخدش منه عقاد نافع
وفي النهاية يبقى الوضع كما هو عليه
صراع الماني فرنسي في وقت حساس جدا
بالنسبة لاوروبا
بس يا سيدي
لحد هنا انا خلصت كلامي
وكالعادة في نهاية كل حلقة
عندي سؤال لحضراتكم
برايك مين هو الخاسر الاكبر من التوتر
الحاصل في العلاقات بين البلدين او مين
اللي محتاج التاني اكتر
المانيا وللا فرنسا
هتابع اجاباتكم في التعليقات
وفي النهاية يا ريت لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة باذن الله
سلام
