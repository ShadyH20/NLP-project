في اواخر شهر مارس اللي فات
الرئيس الامريكي جو بايدن
سافر بولندا
علشان يقابل هناك جنود الفرقة 82
المحمولة جوا
التابعة للجيش الامريكي
واللي متمركزين هناك في منطقة قريبة
من الحدود الاوكرانية
من فبراير اللي فات
المهم
بايدن وهو هناك
قال شوية تصريحات مهمة جدا تخص روسيا
الراجل قال
العقوبات اللي فرضناها على روسيا
خلت الروبل بقى حطام
وقال كمان
ان الاقتصاد الروسي اللي كان موجود
قبل الغزو في المرتبة ال11
في ترتيب اكبر الاقتصادات في العالم
حيخس النص
وقريب جدا مش حيبقى في المرتبة ال11 بس
لا
دا مش حيبقى ضمن اكبر 20 اقتصاد حتى
بعد تصريحات بايدن ب 10 ايام
وفي بولندا برضو
وزيرة الخارجية البريطانية ليز تراس
قالت ان العقوبات الغربية المنسقة
واخدة الاقتصاد الروسي
ناحية الحقبة السوفييتية
يعني حترجعه اكتر من 30 سنة لورا
تسمع كلام الامريكيين والاوروبيين
حوالين حالة الاقتصاد الروسي اللي حينهار
تصدقهم
تبص على احوال الاقتصاد الروسي
على ارض الواقع
تستغرب
الاقتصاد الروسي اللي اتعرض
في الاسابيع الاخيرة
لعقوبات غير مسبوقة من حيث الكم والنوع
ما انهارش ولسه واقف على رجليه
المدهش اكتر هو ان الروبل اللي كان سعره
اتخسف بيه الارض في الايام التالية للحرب
رجع النهار دا لسعر قريب من سعره
قبل الحرب
ودا طبعا وضع يحير
ويخليك تسال شوية اسئلة
هو الاقتصاد الروسي
 ما انهارش ليه لحد دالوقت
هل العقوبات المفروضة عليه
مش قاسية كفاية
ايه هي احوال الاقتصاد الروسي على الارض
بعيدا عن التهويل الاعلامي
وازاي الروبل عمل ريمونتادا
واسترد صحته في خلال ايام
وليه امريكا وحلفائها
بيفكروا في طرد روسيا برا مجموعة العشرين
هل دا ممكن يحصل
ولو حصل بقى
مين اللي عاوزين يدخلوه مكان روسيا
في المجموعة
دا جزء من اللي حندردش فيه مع بعض
في حلقة النهار دا
انا اشرف ابراهيم
ودا المخبر الاقتصادي
بعد ساعات من دخول روسيا الاراضي الاوكرانية
في 24 فبراير اللي فات
الدول الغربية بزعامة الولايات المتحدة
شنت حرب اقتصادية
غير مسبوقة على روسيا
ودا من خلال فرض
مجموعة ضخمة من العقوبات
هدفها الرئيسي
هو تدمير الاقتصاد الروسي
كوسيلة لتركيع بوتين
وارغامه على انه يرجع عن غزوه لاوكرانيا
لما تبص على لستة العقوبات دي
تلاقي تشكيلة محترمة من الاجراءات العقابية
اللي قادرة بدون مبالغة
توقع اقتصادات ضخمة
يعني على سبيل المثال
لحد النهار دا فيه اكتر من الف شركة
ومؤسسة وفرد في روسيا
تم فرض عقوبات عليهم
 60 على الاقل من احتياطيات
البنك المركزي الروسي
اللي بتزيد عن 640 مليار دولار
اتجمدت
وروسيا مش قادرة توصل لهم
لحد النهار دا
عدد من اكبر البنوك في روسيا
من ضمنهم بنك 
اللي بيملك لوحده 15
من اصول القطاع المصرفي الروسي
اتحظروا من نظام المدفوعات الدولية سويفت
اكتر من 500 شركة عالمية
زي ابل
وشل
واكسون موبيل
وايكيا
وسوني
واوبر
وبوينغ
وايرباص
واي بي ام
ومايكروسوفت
وسيتي جروب
وغولدمان ساكس
وبي بي
يا اما انسحبوا تماما من السوق الروسي
يا اما وقفوا عملياتهم هناك
احتياطيات روسيا من الدهب
اللي بتقترب قيمتها من 140 مليار دولار
تفرض عليها هي كمان عقوبات
هدفها منع روسيا من الاستفادة
 من الاحتياطيات دي
ودا طبعا غير حظر امريكا لوارداتها
من النفط والغاز من روسيا
المهم بعد كل دا
نلاقي عضو مجلس الشيوخ الامريكي
السيناتور بات تومي
طالع في نهاية مارس اللي فات بيقول
يا جماعة ايه التهريج دا
واضح ان العقوبات اللي تفرضت
لحد النهار دا على روسيا
ما دمرتش الاقتصاد الروسي بشكل فعال
الروبل سعره انتعش
ورجع تاني زي ما كان قبل الحرب
احنا لو عاوزين نساعد اوكرانيا بجد
لازم امريكا تمنع روسيا انها تصدر نفط او غاز
مش لامريكا بس
لا
دا لاي مكان في العالم
مستر تومي ركز في كلامه على سعر الروبل
كمؤشر على مدى معاناة الاقتصاد الروسي
لانه مدرك ان اكتر حاجة
ممكن توجع الروس وبوتين بالاخص
هي انهيار قيمة العملة المحلية
في 7 مارس اللي فات
الروبل الروسي سعره تراجع
قدام الدولار الامريكي
ووصل ل 150 روبل مقابل كل دولار
دا اقل سعر للروبل في التاريخ
لكن من 7 مارس لحد النهار دا
الوضع تغير تماما
النهار دا واحنا بنصور
سعر صرف العملة الروسية
عامل 84 روبل مقابل كل 1 دولار
دا تقريبا نفس سعره قبل الحرب ما تبدا
طب ازاي الروس عملوها
حقول لك
الروس بمجرد ما عملتهم غرقت
مشيوا في مسارين بالتوازي
علشان يعوموها على وش المية
في اسرع وقت
المسار الاول هو مسار تقليدي
وبتلجا له معظم الدول
في الحالات اللي شبه دي
وابرز الاجراءات اللي تم اتخاذها
في اطار المسار دا
هو رفع سعر الفايدة الرئيسي في البلد
من 95 ل 20
كطريقة لتشجيع الناس على امتلاك الروبل
اما المسار التاني
فشمل اجراءات استثنائية
من ضمنها
الزام المصدرين الروس
بتحويل 80 من عائدات التصدير بتاعتهم
لروبل
وفرض حدود للسحب
على الحسابات اللي بالدولار في البلد
ودا طبعا غير القرار
اللي عمل ضجة كبيرة من كام يوم
وهو قرار بوتين
ببيع الغاز الروسي للدول الاوروبية بالروبل
بدل اليورو
كل دا ادى دفعة محترمة للروبل
وسنده قدام الدولار
وقلل شوية من الضغوط اللي كانت موجودة
على الاقتصاد الروسي في بداية الحرب
بحسب بيانات منظمة
التعاون الاقتصادي والتنمية
فالناتج المحلي الاجمالي لروسيا
في الاسبوع المنتهي في 26 مارس اللي فات
اعلى بنسبة 5
مقارنة مع قيمته في مارس 2021
النظام المصرفي الروسي
رغم خروج مجموعة من اكبر البنوك فيه
من سويفت
لسه متماسك
والحكومة الروسية منتظمة
في دفع اقساط الديون بتاعتها
في معادها
مؤشر البورصة الروسية الرئيسي 
اللي كان انهار بعد الغزو
عوض جزء كبير من خسايره
في الاسابيع الاخيرة
بعدما الحكومة الروسية ادخلت وسندته
ببعض الاجراءات اللي من ضمنها
حظر البيع عالمكشوف
بس عارفين ايه هي
اكتر حاجة ساندة الاقتصاد الروسي
وموقفاه لحد النهار دا على رجليه
مبيعات النفط والغاز
كل يوم في مليار دولار على الاقل
بيدخل الخزانة الروسية
بفضل مبيعات البلد من النفط والغاز
في شهر مارس اللي فات بس
شركة الغاز الروسية غازبروم
دخلت لوحدها للبلد 93 مليار دولار
الفلوس دي هي شريان الحياة
بالنسبة للاقتصاد الروسي النهار دا
علشان كدا بدانا نشوف في الايام الاخيرة
كلام كتير عن ضرورة منع روسيا
من تصدير النفط والغاز تماما
بنجامين هيلجنستوك
الاقتصادي في معهد التمويل الدولي
بيقول ان لو الاتحاد الاوروبي وبريطانيا وامريكا
اتفقوا على حظر استيراد النفط والغاز الروسي
فالاقتصاد الروسي ساعتها
ممكن ينكمش باكتر من 20
خلال السنة اللي احنا فيها دي
في 30 مارس اللي فات
رئيس الوزراء البريطاني بوريس جونسون
قال ان مجموعة الدول الصناعية السبع الكبرى
واللي بتضم
امريكا
وبريطانيا
والمانيا
وفرنسا
وكندا
واليابان
وايطاليا
لازم يفضلوا يكثفوا العقوبات على روسيا
لحد ما اخر جندي روسي
يخرج من اوكرانيا
وهنا تسال نفسك
هو لسه فاضل عقوبات
ما فرضوهاش على روسيا
اقولك طبعا
فاضل العقوبة الاهم والاكثر فاعلية
وهي حظر اوروبا استيراد النفط والغاز الروسي
الاوروبيين بيبعتوا كل يوم لروسيا
850 مليون دولار
مقابل مشترياتهم من النفط والغاز
يقفلوا الحنفية دي ببساطة
ويحظروا استيراد النفط والغاز من روسيا
ولكن الخطوة دي لحد دالوقت تبان مستحيلة
والاوروبيين مش هيلجاوا ليها
لانهم لو عملوا كدا
هيضروا نفسهم قبل روسيا
ودا باختصار
لان ربع احتياجات اوروبا من النفط
و40 من احتياجاتها من الغاز
جاية من روسيا
وعلشان كدا المانيا
الزعيمة الفعلية للاتحاد الاوروبي
بتعارض لحد النهار دا
خطوة حظر واردات اوروبا
من النفط الغاز الروسي
باختصار
مافيش بديل سريع للاوروبيين
ويمكن مافيش ادل على دا
من الحركة اللي عملها الالمان من كام يوم
في 4 ابريل اللي فات
العالم كله تفاجا
بان المانيا قلعة الراسمالية في اوروبا
والمدافع الاول في القارة عن السوق الحرة
قررت تامم او تفرض سيطرتها الحكومية
على الشركة التابعة لشركة الغاز الروسية
غازبروم في المانيا
وزير الاقتصاد الالماني روبرت هابيك
طلع قال يا جماعة
الوكالة الاتحادية للشبكات
والمسؤولة عن ادارة قطاع الطاقة في البلد
هتفرض سيطرتها على شركة غازبروم جرمانيا
وتبقى وصي عليها لحد 30 سبتمبر اللي جاي
ودا بعد ايام من اعلان الشركة الام
اللي هي غازبروم الروسية
انها ناوية تخرج من السوق الالماني
طب هل معنى دا ان اقتصاد روسيا
ما تاثرش خالص بالعقوبات الغربية
 طبعا لا
اثار العقوبات دي واضحة جدا
في كل ركن من اركان الاقتصاد الروسي
واثارها حتبقى اقوى
لو العقوبات دي استمرت لفترة طويلة
بصوا
في 46 دولة على الاقل
فرضوا عقوبات على روسيا
بسبب غزوها لاوكرانيا
نص السلع والخدمات اللي روسيا
 بتستوردها من الخارج
جاية من الدول دي
روسيا لو ما لقتش بدايل للسلع والخدمات دي
في اسرع وقت
هتوقع في مشاكل كبيرة
من ضمنها مثلا
ارتفاع معدل البطالة
لان جزء كبير من واردات روسيا
عبارة عن مواد اولية
بتدخل في التصنيع المحلي
المواد دي لما تختفي
المصانع اللي معتمدة  عليها هتقف
والعمال اللي شغالين فيها
هيقعدوا في بيوتهم
خد عندك مثلا
ماركة السيارات الروسية الشهيرة لادا
اللي بتصنعها شركة اوتوفاز الروسية
في بداية مارس
الشركة وقفت خطوط الانتاج
في عدد من مصانعها
لانها مش قادرة تستورد اجزاء مهمة
من مكونات السيارة من الخارج
بسبب العقوبات المفروضة على البلد
نفس المشكلة ممكن تظهر قريب
في قطاع الطيران الروسي
شركات الطيران الروسية
اسطولها مكون من طائرات
من بوينغ الامريكية
وطائرات ايرباص الاوروبية
حاليا الشركتين فرضوا عقوبات على روسيا
بتحرمها من قطع الغيار بتاعة الطيارات دي
ومن الصيانة
باختصار
مشكلة الروس اللي حتصعب عليهم الامور
خلال الفترة الجاية لو استمرت العقوبات
هي اعتمادهم الكبير على الاستيراد
يعني في سنة 2021
معهد غيدار للسياسة الاقتصادية في روسيا
عمل استطلاع راي
سال فيه شركات التصنيع الروسية
عن الواردات بتاعتها
تخيل ان 81 من المصنعين في روسيا
قالوا انهم مش لاقيين اي بديل روسي
للمنتجات اللي بيستوردوها من الخارج
علشان عملية التصنيع
واكتر من نص المصنعين الروس
قالوا احنا مش راضيين عن جودة الانتاج المحلي
في نفس الوقت
بنلاقي المدرسة العليا للاقتصاد في موسكو
بتقول ان 75 من مبيعات السلع الاستهلاكية
غير الغذائية في روسيا مستوردة
واكتر حاجة روسيا بتستوردها من الخارج طبعا
هي المنتجات التكنولوجية
طبعا المشكلة بتاعة الواردات
هتسمع بشكل مباشر في معدل التضخم
والنمو الاقتصادي
بحسب بيان صادر
 عن البنك المركزي الروسي
في منتصف مارس اللي فات
فمعدل التضخم في البلد من المتوقع
انه يوصل ل20
والناتج المحلي الاجمالي حينكمش
بنسبة 8 خلال 2022
بس كل المشاكل دي برضو
نقدر نقول انها في نطاق السيطرة
وقابلة للادارة
مش دي المشاكل اللي ممكن تقود
اقتصاد كبير زي الاقتصاد الروسي
للانهيار بسرعة
ودا بفضل الثغرة اللي امريكا وحلفائها
مش قادرين يسدوها لحد النهار دا
وهي ايرادات النفط والغاز
واللي بتقلل من فاعلية العقوبات الغربية
كسلاح اقتصادي
بس فيه ناس عندها حل للورطة دي
ادوارد فيشمان
 من مركز الامن الامريكي الجديد
وكريس ميلر
الاستاذ المساعد في كلية فليتشر
للقانون والدبلوماسية
اقترحوا حل جهنمي
لحرمان روسيا من الاستفادة
 من مبيعات النفط والغاز بتاعتها
في مقال نشروه في مجلة
 
في 5 ابريل
المهم الاتنين المحترمين دول
بيقترحوا على صناع القرار
في واشنطن وبروكسل
انهم يجبروا روسيا
على الاحتفاظ بعوائد مبيعاتها من النفط والغاز
في حسابات مصرفية خارج روسيا
يعني مثلا
روسيا باعت شحنة نفط
 ب 50 مليون دولار لالمانيا
ال 50 مليون دولار دول
روسيا متاخدهمش
اومال حتعمل ايه يا محترمين
قال لك المانيا تفتح حساب مصرفي
 لروسيا عندها
وتحط لها فيهم ال50 مليون دولار باسمها
والفلوس دي
روسيا ما تقدرش تستخدمها
غير في التجارة الثنائية بينها وبين المانيا
وبكدا المانيا ما حرمتش نفسها
من النفط والغاز الروسي
وفي نفس الوقت
حرمت روسيا من انها
تاخد فلوسها في ايدها
تعمل بيها اللي هي عاوزاه
طب هتضمن تطبيق دا ازاي يا سيدي
قال لك احنا نهدد اي بنك او شركة
تفكر تحول عائدات النفط والغاز لروسيا
بفرض عقوبات تقسم ضهرها
طب وايه يا عم اللي يجبر روسيا على كدا
قالك الروس كدا
مضطرين انهم يبيعوا النفط والغاز بتاعهم
في اسرع وقت
ودا لسببين
اولا
هما محتاجين عوائد النفط والغاز
اللي بتمثل مصدر الدخل الاهم لاقتصادها
وثانيا بقى
لان سعة التخزين عندها صغيرة
وفي نفس الوقت
ما يقدروش يلجؤوا للبديل الصعب
المتمثل في قفل الابار
او وقف انتاجهم مؤقتا
ودا ببساطة
لانه حياثر على سلامة الابار دي
هل الفكرة دي ممكن تنجح لو تنفذت
الله اعلم
معرفش
بس على المستوى الشخصي
اعتقد ان الامر على ارض الواقع
اعقد من تصورات الاتنين المحترمين دول
وغالبا
مش هيبقى فيه اجماع اوروبي
على الحركة دي
لان عند روسيا
ممكن يرفع اسعار الغاز والنفط
في اوروبا اكتر
ودي مسالة حساسة جدا
لان ارتفاع اسعار الطاقة معناه
ارتفاع اسعار كل حاجة
في مارس اللي فات
الاسعار في 19 دولة اوروبية
بتستخدم اليورو
ارتفعت بنسبة 75
ودا دفع معدل التضخم في اوروبا
لمستويات القارة ما شفتش زيها
في اخر 40 سنة
الارتفاع اللي حصل في الاسعار
سببه الرئيسي
هو ارتفاع اسعار الطاقة في اوروبا
خلال مارس
بنسبة 45
مقارنة مع اسعارها في نفس الشهر
السنة اللي فاتت
وهنا ضروري تاخد بالك من حاجة مهمة جدا
الاسعار ارتفعت بالشكل دا
والروس ما قطعوش النفط والغاز عن اوروبا
لحد دالوقت روسيا
ملتزمة بعقودها مع اوروبا
والكميات المتفق عليها بتوصل
تخيل بقى لو الغاز والنفط الروسي
تمنعوا لاي سبب
حتبقى كارثة على المستهلكين الاوروبيين
واحد من اكتر الناس اللي مدركة للنقطة دي
هو الرئيس الفرنسي ايمانويل ماكرون
اللي يركز في تصريحات ماكرون
من بداية الحرب
يلاحظ انه من اقل الزعماء الاوروبيين
هجوما على بوتين
واكتر واحد فيهم منخرط معاه في مفاوضات
ودا خلى رئيس الوزراء البولندي
ماتيوز مورافيتسكي
يطلع من ايام يهزا ماكرون
على انه ودود اكتر من اللازم مع بوتين
ويفكره
بان ما فيش حد تفاوض مع هتلر
بس ماكرون في الحقيقة معذور
انتخابات الرئاسة الفرنسية
يوم 10 ابريل
ولو الروس قلبوا عليه
واسعار الطاقة ارتفعت
الناخبين الفرنسيين هيزعلوا
ودا حيقلل حظوظه قدام منافسته اليمينية
مارين لوبان
اللي بتربطها بالمناسبة
علاقات كويسة مع موسكو
واللي بالمناسبة يفسر حاجة حصلت
في الايام الاولى للحرب
ناس كتير ما اخدوش بالهم منها
بعدما روسيا دخلت اوكرانيا
كل شركات الطاقة العالمية الكبيرة
وتحديدا بي
وشل
واكسون موبيل
واكوينور
اعلنت انسحابها من السوق الروسي
مين بقى اللي فضل
ومش راضي ينسحب لحد النهار دا
توتال الفرنسية
ومن نفس المنطلق
اتوقع ان فرنسا حتعترض على محاولة
طرد روسيا من مجموعة العشرين
الرئيس الامريكي جو بايدن
صرح في 24 مارس اللي فات
انه بيايد طرد روسيا
من مجموعة العشرين
ما حصلش قبل كدا ان دولة اتطردت
من مجموعة العشرين
وعلشان حركة زي دي تحصل
ضروري الدول الاعضاء يوافقوا كلهم
على قرار الطرد
ودا غالبا مش هيحصل
لان دول زي الصين والهند بالتحديد
مش حيوافقوا
مين بقى اللي نفسه الحركة دي تحصل
روسيا تخرج من مجموعة العشرين
علشان تدخل مكانها
 بولندا
بس يا سيدي
انا لحد هنا خلصت كلامي
وكالعادة في نهاية كل حلقة
عندي سؤال لحضراتكم
برايك
هل ممكن الحرب الاقتصادية الغربية
على روسيا
تخرج عن نطاق السيطرة
وتتحول لمواجهة عسكرية بين الناتو من جهة
والجيش الروسي من جهة تانية
حتابع كل اجاباتكم في التعليقات
وفي النهاية لو عجبتك الحلقة
وحابب تشوفنا تاني
اشترك في القناة
واستنانا في حلقة جديدة باذن الله
سلام
