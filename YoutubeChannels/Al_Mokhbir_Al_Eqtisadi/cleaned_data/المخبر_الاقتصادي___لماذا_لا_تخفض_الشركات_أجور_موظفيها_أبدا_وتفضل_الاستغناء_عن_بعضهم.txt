في البداية وقبل ما اقول اي حاجة
عاوز اسالك سؤال اتمنى تجاوبني عليه بامانة
انت النهار دا راجل موظف شغال
في شركة فيها 100 موظف
والاوضاع الاقتصادية صعبة
والشركة مش في افضل حالاتها
في السياق دا مدير الشركة جه قال لك
انت وزمايلك
يا جماعة احنا بنخسر وعاوزين نوفر
من التكاليف بتاعتنا
50 الف دولار
والمبلغ دا احنا ممكن نوفره بطريقتين
الطريقة الاولى هي اني اخفض رواتبكم
كلكم 20
يعني اللي بياخد 50 مثلا
هياخد 40 بس من هنا ورايح
والطريقة التانية هي اني ما اخفضش رواتب حد
رواتبكم تفضل زي ما هي
بس هختار 10 منكم وارفدهم
السؤال بقى لك انت كموظف
من ضمن ال 100 بعد ما سمعت كلام المدير
تختار ايه
ايه هي الطريقة الافضل من وجهة نظرك
وانت بتفكر في السؤال دا
خليني احكي لك حكاية
في سنة 2020
شركة امريكية اسمها غرافيتي بايمنتس
ربحيتها تدمرت بسبب التاثيرات الاقتصادية
اللي صاحبت انتشار فيروس كورونا
في بداية الوباء خالص
وتحديدا في نص مارس
ايرادات الشركة انخفضت بنسبة 55
ولو الوضع كان استمر بالشكل دا
ل 4 وللا 5 شهور
الشركة كانت هتفلس
المهم غرافيتي عشان تقلل خسايرها
حاولت تخفض التكاليف
على الورق الحسابات كانت بتقول
انها لو رفدت 20 من الموظفين
فدا اجراء كافي جدا للوصول لنقطة التعادل
وبرغم كدا الشركة ما رفدتش حد
اومال وفرت في تكاليفها ازاي
باختصار خفضت رواتب كل الموظفين
علشان توفر الفلوس اللي محتاجاها
بمجرد ما الشركة عملت الحركة دي
بقت في لحظة حديث وسائل الاعلام الامريكية
المقروءة والمرئية والمسموعة
وطبعا غير الهيصة اللي حصلت
على مواقع التواصل الاجتماعي
الكل بدا يشاور على الشركة
ويشكرها على نهجها الانساني
في التعامل مع الازمة
طب ايه سر حالة الاحتفاء الكبيرة دي
باللي عملته غرافيتي بايمنتس
ببساطة لان ما فيش حد في السوق بيعمل كدا
نادر جدا
انك تلاقي شركة وخصوصا لو شركة كبيرة
بتخفض رواتب الموظفين
حتى في ظل حالة الركود الاقتصادي
الشركات دي بترفد بس
ما بتخفضش رواتب حد
حتى لو تخفيض الرواتب هيوفر لها
فلوس اكتر
ودا طبعا يخليك تسال ليه
ايه السر يعني
دا سؤال مهم بس فيه اهم منه
زي مثلا هل دي السياسة الصح
والناس اللي بتترفد دي مصيرها ايه
هل من حق الشركة انها تعين وقت ما تحب
وترفد وترمي في الشارع بمزاجها
وايه هي دوافع الشركات اللي بتسرح
اعداد كبيرة من الموظفين مؤخرا
هل هي دوافع اقتصادية بحتة
وللا فيه دوافع تانية
دا جزء من اللي هندردش فيه مع بعض
في حلقة النهار دا
انا اشرف ابراهيم
ودا المخبر الاقتصادي
في نهاية 2007
شركة التكنولوجيا الفنلندية الشهيرة نوكيا
كانت بتسيطر لوحدها على 40 من سوق
الهواتف المحمولة في العالم
من كل 10 هواتف اتباعوا في السنة دي
4 منهم كانوا نوكيا
نوكيا في اللحظة دي كانت وحش كبير
يكفي انك تعرف ان حصتها السوقية
كانت اكبر من حصة اكبر 3 منافسين لها
ساعتها مع بعض
اللي هم موتورولا وسامسونغ
وسوني اريكسون
واللي كانوا بسيطروا اجمالا 
على قرابة 36 من السوق
المهم النتايج المالية للشركة في السنة دي
كانت ممتازة
ولكن كان فيه مؤشر عامل قلق لمديري
شركة نوكيا
وهو اضطرارهم لتخفيض اسعار بيع
الهواتف بتاعتهم بسبب المنافسة الشرسة
من الشركات الاسيوية اللي التكلفة عندهم
كانت منخفضة جدا
نوكيا خفضت اسعار بيع هواتفها بنسبة
35 في خلال سنين معدودة
وكانت بتعوض دا من خلال انتاجها ومبيعاتها
الضخمة جدا
ولكن في لحظة ما ادارة شركة نوكيا
وقفت وسالت نفسها سؤال منطقي جدا
هنفضل نخفض الاسعار لحد متى
احنا مش هنعرف نستمر في منافسة
الاسيويين الا لما نخفض تكلفة الانتاج عندنا
المهم لما قعدوا يبصوا على تكاليف الانتاج
قال لك اول حاجة لازم نبدا بيها
هو مصنعنا في مدينة بوخوم الالمانية
طب ايه مشكلة المصنع دا
باختصار اجور وتكاليف العمالة زادت فيه
بنسبة 20
ودا كان في نفس الوقت اللي انخفضت
فيها اسعار بيع هواتف نوكيا بنسبة 35
وحل الوضع دا من وجهة نظر ادارة نوكيا
هو ان المصنع دا
يتقفل
والناس اللي شغالة فيه تقعد في بيوتها
وعلى هذا الاساس
السيد جوها اكراس
نائب رئيس نوكيا لشؤون الموارد البشرية
سافر لالمانيا في يناير 2008 علشان يكلم
مسؤولي المصنع هناك ويبلغهم ان المصنع
هيتقفل وهيتم تسريح ال 2300 موظف
اللي شغالين فيه
الراجل قال الكلمتين دول من هنا
والدنيا اتقلبت صريخ وصويت من هنا
بعدها باسبوع تقريبا
15 الف شخص في مدينة بوخوم
خرجوا عملوا مظاهرة مضادة لنوكيا
عبروا فيها عن غضبهم من قرار نوكيا وهاجموها
في نفس الوقت
بعض النقابات الالمانية دعت الالمان انهم
يقاطعوا منتجات نوكيا وما حدش يشتريها
ووسائل الاعلام الالمانية قعدت ليل نهار
تذيع صور الموظفين والعمال اللي بعضهم
كان بيبكي
وبعضهم كان غضبان وبيكسر هواتف نوكيا
كل دا على امل انهم ينجحوا في الضغط
على ادارة نوكيا ويخلوها تتراجع عن قرار
قفل مصنع بوخوم
زي ما عملوا قبلها ب 3 سنين
مع اوبل بتاعة السيارات
التابعة لجنرال موتورز
لما قدروا يخلوها تتراجع عن قرارها
بقفل مصنعها في المدينة
لكن الكلام دا كله ما هزش شعرة في نوكيا
ورئيسها التنفيذي اولي بيكا كالاسفو
طلع قال لصحيفة فرانكفورتر العامة الالمانية
انه ما فيش اي شيء يخليه يتراجع
عن قفل المصنع
وتسريح اللي فيه
الراجل قال بكل بساطة
يا جماعة المصنع دا مسؤول لوحده
عن 23 من تكاليف الموظفين في نوكيا
رغم ان هو مش بينتج غير 6 بس
من اجمالي انتاج الشركة
المهم نوكيا في النهاية عملت اللي في دماغها
وقفلت مصنع بوخوم
وسرحت ال 2300 موظف اللي شغالين فيه
ونقلت عملياتها الانتاجية لرومانيا
اللي تكاليف العمالة فيها اقل
ولكن قفل مصنع بوخوم كان مكلف جدا
عملية التسريح دي كلفت نوكيا حوالي
200 مليون يورو
بنتكلم في اكتر من 80 الف يورو
لكل موظف
ودا طبعا غير صورة نوكيا العامة
اللي تاثرت بالتغطية السلبية
لموضوع التسريح دا
ودا يخليك تسال
طب وليه الهم دا كله
دلوقت نوكيا عندها مشكلة في تكاليف العمالة
في مصنع بوخوم
تكاليف كبيرة ولا تتناسب مع حجم الانتاج
ودا بيؤثر بالسلب على تنافسية منتجات نوكيا
كلنا متفقين على دا
طب ليه نوكيا ما حاولتش انها تقلل تكاليف
العمالة دي بطريقة مختلفة غير طريقة التسريح
زي انها مثلا تقلل رواتب الناس اللي شغالة
في مصنع بوخوم بدل ما ترفدهم كلهم
السؤال دا انا كنت وجهته لكم بصيغة مختلفة
في نهاية حلقة كنا عملناها عن
الركود الاقتصادي
وطلبت منكم انكم تشاركوني اراءكم
في التعليقات
وفي الحقيقة بعد ما قرات التعليقات
ما اقدرش اقول غير اني منبهر وفخور
بمتابعي البرنامج
ناس كتير منكم جاوبوا عليه بشكل صحيح
وبعضكم كانت اجابته قريبة جدا
دا ممكن يخليكم تتخيلوا ان دا كان سؤال سهل
ولكن هتتفاجؤوا لما تعرفوا
ان دا واحد من اكتر الاسئلة اللي حيرت
الاقتصاديين لعقود طويلة جدا
باختصار الجماعة بتوع الاقتصاد فضلوا
عشرات السنين
مش عارفين يحلوا اللغز دا
ليه يا جدعان الشركات لما بتحب
تقلل تكاليف العمال بترفد شوية
ما بتخفض رواتب الكل
ليه القيمة الاسمية للرواتب ما بتنخفضش
خلال فترات الركود الاقتصادي
سنة 19
كانت سنة فاصلة في الاجابة على السؤال دا
الاقتصاديين قبل 19 كانوا بيجاوبوا
عليه بطريقة
وبعدها بطريقة مختلفة خالص
وخليني اشرح لك النقطة دي اكتر
الاقتصاديين المؤمنين بالنظرية الكينزية مثلا
معترفين ان الاجور  او غير مرنة
يعني لما يحصل ركود اقتصادي
والنشاط التجاري يقل وبالتبعية ارباح
الشركات تنخفض
الاجور ما بتتحركش في نفس الاتجاه
يعني ما بتنخفضش
بتفضل ثابتة
لو هي مرنة هتتحرك في نفس الاتجاه
طب ليه دا بيحصل يا محترمين
فيه اكتر من تفسير للقصة دي
بعضهم مثلا قال
الشركات خايفة من النقابات العمالية
علشان كدا ما بتتجراش انها تخفض الرواتب
في المقابل جون كينز نفسه
صاحب النظرية كان عنده تفسير مختلف
قال لك اصل الشركات خايفة انها
لما تقلل الرواتب
الموظفين هيبدؤوا يقارنوا نفسهم مع رواتب
الناس اللي شغالة في شركات تانية
في نفس المجال
وساعتها بعضهم ممكن يسيب الشغل
ويروح للشركات المنافسة
علشان كدا ما بيخفضوش الرواتب
دي عينة من التفسيرات اللي كانت سايدة
في وقت من الاوقات
من فيها الصح
ما نعرفش
لان كل دي نظريات لم يتم اختبارها
على ارض الواقع
وهنا بقى جه دور الراجل المحترم
اللي قدامكم على الشاشة دا
ترومان بيولي
استاذ الاقتصاد في جامعة يل الامريكية
بيولي قال لك لو احنا عاوزين نعرف
ليه الشركات بتتصرف بالطريقة دي
فاحنا ببساطة لازم نسال اصحاب
الشان نفسهم
وعلى هذا الاساس الراجل راح عمل مقابلات
مع اكتر من 300 شخص من رجال الاعمال
ومدراء الشركات وزعماء النقابات العمالية
ومسؤولي التوظيف ومستشاري البطالة
اللي كانوا شغالين في شمال شرق
الولايات المتحدة
خلال فترة الركود الاقتصادي اللي البلد
عانت منه في اوائل التسعينات
وفي سنة 19 بيولي نشر لنا خلاصة
كل مجهوداته في الاتجاه دا في كتابه العبقري
اللي صدر تحت عنوان
لماذا لا تنخفض الاجور خلال الركود الاقتصادي
في البداية خالص
الراجل حاول يختبر مدى صحة النظريات
السايدة عن سبب ثبات الاجور
واللي ذكرت لكم بعضها من شوية
والنتيجة في الحقيقة كانت صادمة
بالنسبة للنظرية اللي بتقول
ان النقابات هي السبب
في ان الاجور ما بتنخفضش
بيولي قال لك معظم الشركات الامريكية
ما فيهاش نقابات عمالية اصلا
ثانيا بقى حتى الشركات اللي فيها
نقابات عمالية
لما تيجي تبص عن قرب هتكتشف ان
المعارض الاول لخفض اجور الموظفين
هي الادارة مش النقابات
الادارة هي اللي بترفض من نفسها
نفس الامر بالنسبة لتفسير كينز اللي تكلم
عن نقطة مقارنة الرواتب
بحسب بيولي العمال في الغالب
ما عندهمش فكرة نظراؤهم في الشركات
التانية بياخدوا كم
المعلومة دي مش عندهم
ودا بيدي الشركة بتاعتهم حرية
في تحديد اجورهم
طيب كل دا غلط
ايه الصح بقى يا استاذ بيولي
قال لك السبب الرئيسي اللي بيخلي الشركات
او اصحاب العمل بشكل عام بيكرهوا
حرفيا خفض رواتب الموظفين وبالاخص
اجرهم الاساسي هو خوفهم من ان الحركة دي
تؤثر بالسلب على روحهم المعنوية
ودا لو حصل هيؤدي لمشاكل من ضمنها
ضعف الانتاجية وارتفاع معدل
 دوران الموظفين
وخسارة افضل الكفاءات
طب الكلام دا جابوا منين
من اصحاب العمل نفسهم
على سبيل المثال مدير مطعم شغال فيه
30 عامل قال لبيولي
انا عمري ما خفضت اجر اي عامل
لو عملت كدا العامل هيعتبر الحركة دي عقوبة
حتى لو كان التخفيض على الكل
دا غير انه هيعتبرها اهانة
هيزعل وروحه المعنوية هتتاثر
ودا ممكن يخليه يتامر على المطعم
ويشتغل ضده مش لصالحه
واحد تاني عنده شركة تصنيع شغال فيها
40 موظف
قال لك انا فيه شيء واحد مؤمن بيه
ومتاكد منه
وهو اياك ثم اياك انك تخفض الرواتب ابدا
لو عملت كدا هتصنع اعداء داخل الشغل
لان الموظفين في النهاية
ما بيفهموش في احوال الاقتصاد
ولا لهم دعوة بالليلة دي
لو خفضت رواتبهم هيقولوا لك ليه
احنا عملنا ايه غلط
واحد تالت شغال مسؤول موارد بشرية
في شركة تامين شغال فيها 50 الف موظف
قال ان خفض الاجور هيؤثر بالسلب
على معنويات الموظفين
حتى لو كان الخفض دا على الكل
علشان كدا احنا ما بنعملش كدا
وهنا تسال سؤال
وايه المشكلة لما الروح المعنوية
للموظفين تتاثر
هتفرق معك ايه كصاحب شركة
ان الموظف جاي الشغل مبسوط وللا زعلان
طبعا هتفرق
الموظف لو متضايق ابسط حاجة ممكن يعملها
هو انه يقلل انتاجيته
وفي بعض الحالات ممكن الامر يتطور
لانه يتعمد الاضرار بالشركة
تخيل بقى احنا مش بنتكلم على موظف
1 زعلان
احنا بنتكلم على موظفين الشركة كلهم
والمشكلة الاكبر بقى
هي انك في اغلب الحالات
صعب تراقب الموظف بشكل كامل
مستحيل
الموظف لو قرفان من الشغل لاي سبب
هيتفنن في انه يضر الشركة او البيزنس
بطرق مبتكرة علشان ينتقم
النقطة التانية بقى المتعلقة بالجزئية دي
هي ان خفض الرواتب بيزيد من احتمالية
فقدان الشركة لافضل كفاءاتها
للوهلة الاولى المشكلة دي لها حل
وهو ان مدير الشركة يخفض رواتب الكل
باستثناء الكفاءات اللي هو عاوز يحافظ عليها
بس فعليا دا مش حل
طب ليه
السؤال دا
ملخص اجابته من المسؤولين
اللي بيولي قابلهم
هو انهم لو عملوا كدا
باقي الموظفين في الشركة هيحسوا بالظلم
وعدم المساواة
ودا برضو هيعمل مشاكل كبيرة
طب لما المسؤولين المحترمين دول
خايفين قوي كدا على الروح المعنوية
بتاعة الموظفين
ومش عاوزين يخفضوا الرواتب للسبب دا
ليه بيسرحوا جزء منهم
مش دا برضو هيؤثر بالسلب على
روحهم المعنوية
اثناء حملات التسريح بيكون فيه بلا شك
حالة من الخوف والترقب اللي بتسيطر
على الاجواء في الشركة
ودا بيؤثر بلا شك على الروح على المعنوية
لكن التاثير دا غالبا بيكون مؤقت
اول ما بيتم الاستغناء عن بعض الموظفين
زمايلهم اللي لسه محتفظين بوظايفهم
بيزعلوا عليهم شوية
وبعدين بينسوهم والحياة بتمشي
لانهم ما عادوش بيقابلوهم اصلا
على الناحية التانية
الناس اللي تسرحت بقى
سواء روحهم المعنوية تدمرت
ما تدمرتش
فدا مش مهم في السياق دا
من وجهة نظر تجارية
لانهم خلاص قاعدين في بيوتهم
بعيد عن الشركة
والمحصلة في النهاية هي ان التاثير السلبي
لتسريح بعض الموظفين على الروح المعنوية
في الشركة
اقل بكتير من تاثير خفض اجور كل الموظفين
النقطة دي لخصها بشكل عبقري
مسؤول موارد بشرية في شركة
فيها 30 موظف
الراجل قال لما نيجي نفكر في التسريح
الموظفين بيكون موقفهم
 
يعني مش انا اللي هيستغنوا عني
ودا لانهم فاهمين ان تخفيض الاجر بيؤثر
على الجميع
في حين ان التسريح بيؤثر على مجموعة صغيرة
المهم كل الكلام اللي فات دا
احنا بنتكلم من وجهة نظر الشركات
او اصحاب العمل
بنوضح هم ليه بيتصرفوا بالطريقة دي
ولكن دا مش معناه ان هو دا الصح
تفرق كتير
وعلشان نناقش النقطة دي
ضروري نبص على ضحايا المنظومة دي
احنا تكلمنا على المصلحة التجارية للشركات
اللي مرتبطة بمعنويات الموظفين
اللي لسه موجودين
طب ايه هو مصير الناس اللي تم تسريحها
هل مصير الناس دي كان محتوم
يعني ما كانش فيه حل غير تسريحهم
بالطريقة دي
وانت بتفكر في السؤال دا
خليني احكي لك حكاية
تسمعوا عن شركة اسمها ارسيلور ميتال
دي اكبر شركة حديد وصلب في العالم
المهم الشركة دي كانت استحوذت على مصنع
صلب في مدينة نيويورك كان تابع لشركة
بيتليهم ستيل اللي فلست
وفي ديسمبر 2008 ارسيلور ميتال
قررت انها تقفل المصنع وتسرح 260 شخص
كانوا شغالين فيه
بعد قرار التسريح ب 3 اسابيع
جورج كول مات بنوبة قلبية
مين الراجل دا
دا باختصار كان عامل في المصنع عنده 56 سنة
وكان شغال فيه بقى له سنين
من زعله ما استحملش ومات
بعده زميله في نفس المصنع بوب سميث
اللي عنده 42 سنة جات له نوبة قلبية
والاطباء لحقوه
بعدها زميلهم دون تورنر مات برضو
بنوبة قلبية
دي عينة بس
لكن ممكن اجيب لكم مئات الحوادث الشبيهة
اللي بتوضح ازاي الناس اللي بيتم تسريحها
من العمل وتفقد مصدر دخلها
صحتها الجسمانية والنفسية بتدمر
علشان كدا في بعض الدول
بيكون فيه قيود شديدة جدا
على انشطة التسريح
مش اي شركة تسرح بمزاجها كدا وقت ما تحب
على سبيل المثال
في اليابان اي شركة عاوزة تسرح موظفين
مش بيتسمح لها تعمل دا
الا لما تحقق بعض الشروط
واللي من ضمنها مثلا
ان الشركة يكون عندها فعلا حاجة مالية حقيقية
لتقليل عدد الموظفين
لازم تقدم مبرر اقتصادي واضح للخطوة دي
غير كدا فيه شرط تاني بيلزم الشركة انها تقدم
ما يثبت انها استنفذت كل الخيارات الممكنة
لخفض التكاليف
وما عادش فاضل غير خيار التسريح
الاشتراطات دي بتخلي عمليات التسريح
في اليابان في نطاق محدود
عكس مثلا الولايات المتحدة اللي فاتحة
الموضوع على البحري للشركات تعين وترفد
زي ما هي عاوزة
الكلام دا كان على مستوى الحكومات
على مستوى الشركات بقى
فيه اصحاب عمل كان عندهم ضمير
وحاولوا يهتموا بمصير الناس
اللي بيتم تسريحها
باعتبارهم بني ادمين لهم حقوق
حتى لو علاقتهم بالشركة انتهت
فاكرين انتو الدوشة اللي حصلت بسبب
عملية التسريح اللي نوكيا عملتها
في مصنع بوخوم في 2008
التجربة دي كانت تجربة سيئة بالنسبة لنوكيا
واثرت بشكل كبير على سمعتها
علشان كدا الشركة لما جت في 2011
تفكر في تسريح جزء من الموظفين
رئيس مجلس ادارة الشركة وقتها يورما اوليلا
قرر ان الموضوع لازم يتم بطريقة مختلفة
المرة دي
وعلى هذا الاساس نوكيا طورت برنامج
 
المعني بمساعدة العمال او الموظفين
اللي هيتم الاستغناء عنهم
وفتحت مراكز للبرنامج دا في 13 دولة
المهم علشان ما اطولش عليكم
البرنامج دا كان بيقدم للموظفين اللي هيتم
تسريحهم 5 مسارات يختاروا ما بينها
المسار الاول هو ان الموظف يدور على وظيفة
تانية داخل نوكيا
نوكيا زي ما انتم عارفين كانت شركة عملاقة
 لها عمليات في دول كتير
وطول الوقت فيه فرص للتوظيف فيها
وعلشان يتجنبوا ان ما يكونش فيه ظلم
او محسوبية
نوكيا قالت ان الموظف هيقدم نفسه
للجنة مشكلة على اعلى مستوى
بعيدا عن المدراء المحليين
واللجنة دي هي اللي هتقول
مين ممكن ينفع فين
المسار التاني بقى
هو ان الموظف يدور على وظيفة خارج نوكيا
وفي الاطار دا نوكيا هتساعده
بكل ما اوتيت من قوة
علشان يقدر يحصل على وظيفة
في شركة جديدة
المسار التالت هو ان الموظف يسيبه
من الوظيفة خالص ويعمل مشروع
ويقدر سواء هو لوحده او مجموعة من زمايله
يقدم مقترح مشروع لنوكيا
لو المقترح عجب الادارة هتديك تمويل
بيوصل ل 25 الف يورو
غير كدا معك شهرين وانت مكانك
في الوظيفة ترتب امورك وتشوف هتعمل
انهي مشروع
لو محتاج مساعدة في التدريب والتوجيه
هم معك
وفوق كل دا
نوكيا مش هتاخد اي حصة في المشروع بتاعك
المسار الرابع
انه يتعلم حاجة جديدة
نوكيا وفرت دورات للموظفين في مجالات
زي ادارة المطاعم ومستحضرات التجميل والبناء
المسار الخامس بقى
ابن لنفسك مسار جديد تماما
نوكيا قدمت للموظفين اللي لهم
اهداف شخصية زي التطوع
دعم مالي كبير
السؤال بقى
بعد دا كله
الناس رايها ايه
85 من الموظفين الفنلنديين
اللي كانوا جزء من البرنامج دا بعد تسريحهم
قالوا انهم راضيين ومبسوطين
وعلى المستوى العالمي 67 من الموظفين
التابعين لنوكيا في اماكن تانية خارج فنلندا
قالوا انهم مبسوطين وراضيين
تجربة نوكيا بتثبت انه دايما فيه طريقة افضل
من ان الشركات ترمي الناس في الشارع
حتى لو كان القرارا دا وراه دوافع
اقتصادية منطقية
وبمناسبة كلامنا عن الدوافع
فيه دافع مهم بيخلي بعض الشركات
تفضل تسريح الموظفين بدلا من
خفض رواتبهم
نادرا ما حد بيذكره
لكن بيولي بذكاء اشار لدا
وهو ان احيانا بيكون دافع الشركة في عدم
خفض رواتب الموظفين
هو رغبة الادارة في ان رواتبها
هي كمان ما تنخفضش
لان ما ينفعش تخفض رواتب الموظفين
بدون ما تخفض رواتب الادارة
لو دا حصل الوضع هينفجر في الشركة
لحد هنا انا خلصت كلامي
وفي نهاية الحلقة حابب اسالكم نفس السؤال
اللي سالته لكم في بداية الحلقة
لو انت موظف في شركة ضمن
مجموعة موظفين
والشركة دي عاوزة تقلل التكاليف
تفضل ان الشركة تخفض راتبك مع الكل
ولا انها ترفد شوية على امل انك
ما تكونش واحد من اللي هيترفدوا
هتابع اجاباتكم في التعليقات
وفي النهاية يا ريت لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة باذن الله
سلام
هتابع كل اجاباتكم في التعليقات
