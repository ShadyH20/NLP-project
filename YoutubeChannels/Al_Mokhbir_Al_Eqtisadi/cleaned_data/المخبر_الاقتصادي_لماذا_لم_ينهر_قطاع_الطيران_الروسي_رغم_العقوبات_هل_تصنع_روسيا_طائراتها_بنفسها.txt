في يونيو 2022
موظف محكمة في سريلانكا
دخل اكبر مطار في البلد وراح وقف جنب
طيارة من الطيارات الموجودة على ارض المطار
وقال لسلطات المطار
الطيارة دي ما تتحركش من مكانها يا محترمين
انا معايا امر قضائي بتوقيفها
وبالفعل الطيارة ما تحركتش من مكانها
لكن الوضع دا ما استمرش كتير
الطيارة غادرت من المطار بعدها بايام
رغما عن السلطات السريلانكية
لانهم لو كانوا تمسكوا بموقفهم
اقتصاد البلد كان هيدخل في ازمة كبيرة
وهو ساعتها ما كانش ناقص اصلا
ايه حكاية الطيارة دي
هقول لك
باختصار شديد الطيارة اللي بنتكلم عليها
كانت من طراز ايرباص ايه 330
والطيارة دي تابعة لشركة الطيران
الروسية الحكومية
ايروفلوت
لكن في نفس الوقت
الطيارة دي مش بتاعة الروس
الشركة الروسية ماجراها من شركة تاجير
طيارات ايرلندية اسمها
 
المهم بعد اندلاع الحرب بين روسيا واوكرانيا
في اواخر فبراير اللي فات
الشركة الايرلندية قالت للروس احنا عاوزين
الطيارات بتاعتنا مش هناجر لكم علشان
فيه عقوبات ولازم نلتزم بيها
قام الروس ردوا بكل ادب وقالوا لهم
ملكوش طيارات عندنا
ومن هنا الشركة الايرلندية بدات تجري ورا
الشركات الروسية في المحاكم في دول كتير
لحد ما قدرت تستصدر حكم من محكمة
سريلانكية في اوائل يونيو علشان ياخدوا واحدة
من الطيارات بتاعتهم اللي كانت هناك
السريلانكيين وقفوا في البداية في صف
الشركة الايرلندية
ولكنهم بعدين لفوا ورجعوا تاني
ولغوا قرار التوقيف بعد تهديدات روسية
بقطع امدادات الطاقة عن البلد
والطيارة رجعت روسيا بالسلامة
والشركة الايرلندية ما اخدتش حق ولا باطل
الحادثة دي هي مجرد لقطة بسيطة
من فيلم اكشن داير بقى له حوالي 10 شهور
بين شركات الطيران الروسية من جهة
وشركات تاجير الطيارات الاجنبية
اللي مش قادرة تحط ايدها على طياراتها
اللي تسوى مليارات الدولارات من جهة تانية
في حلقة النهار دا هنلقي نظرة سريعة على ابرز
ملامح الخناقة دي
وهنوضح تفاصيل الورطة اللي واقع فيها
قطاع الطيران الروسي اللي ممكن يكون
انهياره مسالة وقت
انا اشرف ابراهيم
ودا المخبر الاقتصادي
في 23 مارس سنة 1994
طيارة من طراز ايرباص ايه 310
تابعة لاحدى شركات الطيران الروسي
خرجت من مطار شيريميتييفو الدولي
في موسكو
وطارت في طريقها لمطار كاي تاك
في هونغ كونغ
الطيارة دي كان على متنها 75 شخص
كانوا عبارة عن 63 راكب
و9 مضيفات
و3 طيارين
واحد بقى من الطيارين ال 3
كان اسمه ياروسلاف فلاديميروفيتش
الراجل دا كان عنده في اليوم دا مناسبة
سعيدة جدا يا جماعة
وهي ان اولاده الصغيرين كانوا اول مرة
يركبوا معاه طيارة هو بيسوقها
بنت عندها 12 سنة اسمها يانا
وولد عنده 16 سنة اسمه الدار
دول اولاد فلاديميروفيتش
اللي كانوا معاه على الطيارة
المهم اثناء الرحلة والركاب متشعلقين في الجو
البنت سابت مكانها وراحت لابوها
في قمرة القيادة
وقالت له بابا انا عاوزة اسوق الطيارة
والراجل زي اي اب حنين
والطيارين زمايله زي اي اصحاب جدعان
بيعملوا واجب مع زميلهم
سابوا البنت تقعد على قمرة القيادة
تلعب في الزراير
يانا قعدت تلعب شوية
ومن ضمن لعبها غيرت الوجهة بتاعة الطيارة
ولكن ما حصلش حاجة لان الاوتو بايلوت
او الطيار الالي كان شغال وهو اللي
بيسوق الطيارة
علشان كدا ابوها وزمايله الطيارين
اللي كانوا بيسوقوا الميكروباص
قصدي الطيارة
كانوا مطمنين
طبعا الركاب كانوا قاعدين ورا
ما يعرفوش ايه اللي يانا بتهببه
هي وابوها جوا في قمرة القيادة
لانهم لو كانوا يعرفوا كانوا غالبا
رقعوا بالصوت
لكن الحمد لله البنت حبيبة ابوها قامت
من على لوحة التحكم
وما حصلتش حاجة وحشة
وبعدين جه الدور على اخوها الكبير الدار
الواد قعد ومسك عمود التحكم
ولكنه من غير ما ياخد باله خبط برجله
زرار او دراع معين مسؤول عن فصل
ال 
او جنيحات الطيارة عن نظام الطيار الالي
كدا الولد بقى بيتحكم في جنيحات الطيارة
وجنيحات الطيارة دي مسؤولة عن
دوران الطيارة
فجاة الطيارين المحترمين وهما قاعدين
بيشربوا حجرين معسل ورا
لقوا الطيارة بتدور بزوايا حادة جدا
وبتغير مسارها بسرعة
جريوا حاولوا يسيطروا عليها ما لحقوش
الطيارة وقعت في مدينة كوزنتسك الروسية
بعد ما اصطدمت بجبال الاتاو
وطبعا كل اللي كان على متنها ماتوا
الحادثة دي كانت كارثة انسانية كبيرة
وفي نفس الوقت كانت كارثة تجارية
بالنسبة للشركة المشغلة للطيارة
وهي شركة الطيران الحكومي الروسية
ايروفلوت
اللي كانت ساعتها اكبر شركة طيران في العالم
سمعة الشركة تدمرت في السوق
خصوصا وان دي ما كانتش الحادثة الاولى
من نوعها
المهم فضلت ايروفلوت تعبانة وراقدة
في الارض
لحد اوائل الالفية
في الوقت دا روسيا كان لسه ماسكها
رئيس جديد اسمه فلاديمير بوتين
الراجل كان حريص من البداية على تطوير قدرات
وكفاءة قطاع الطيران الروسي
وفي القلب منه طبعا الشركة بتاعة الحكومة
اللي هي ايروفلوت
في اطار التطوير والتحديث
شركات الطيران الروسية بدات من 2001
تعتمد في اسطولها بشكل كبير
على الطيارات الغربية
وخصوصا طيارات شركة ايرباص الاوروبية
وشركة بوينغ الامريكية
الشركتين اللي بيسيطروا على تكنولوجيا
الطيران الحديثة
اعتماد ايروفلوت على الطيارات الامريكية
والاوروبية الحديثة من ناحية
وكفاءة ادارة الشركة لعملياتها من ناحية تانية
ساهموا في ان الشركة تبقى لحد وقت
قريب جدا
واحدة من افضل شركات الطيران في اوروبا
وحاصلة على جوايز كتير في قطاع الطيران
ولها سجل قوي جدا في سلامة وامان الطيران
بس الكلام دا كان لحد فبراير 2022
بعد التاريخ دا احوال الشركة تشقلبت تماما
زي ما انتوا عارفين
الرئيس الروسي فلاديمير بوتين امر قواته
بغزو الاراضي الاوكرانية في 24 فبراير اللي فات
بعد ساعات من اعلان بوتين لبداية الغزو
كبار المسؤولين في ايروفلوت
اجتمعوا في مقر الشركة في موسكو
الموجود بالقرب من الكرملين
بحسب بلومبرغ
مسؤولين الشركة على هامش الاجتماع دا
قعدوا يسبوا لبعض بالفاظ بذيئة لما كانوا
بيتكلموا على مستقبل الشركة بعد الغزو
بالنسبة لهم كدا خربت خلاص
وهي مسالة وقت قبل ما الشركة تدمر تماما
وكل اللي اتبنى على مدار اخر عقدين
من الزمن راح في لحظة
علشان كدا مسؤولين كبار في الشركة
وعلى راسهم رئيسها التنفيذي
استقالوا من مناصبهم بعد فترة قصيرة
من بداية الحرب
البعض ممكن يتخيل ان الناس دي
كانت متشائمة بزيادة
خصوصا وان في اللحظة
اللي حصل فيها الاجتماع
قطاع الطيران الروسي ما كانش لسه بيواجه
اي مشاكل حقيقية
ولكن خليني اقول لك ان الجماعة دول
من واقع خبرتهم كانوا عارفين ومتوقعين
ايه اللي هيترتب على قرار الغزو
واللي توقعوه هو اللي حصل
بعد 3 ايام من انطلاق الحرب
وتحديدا في 27 فبراير
تم امر شركات تاجير الطيران الاوروبية
انها تتوقف تماما عن التعامل
مع الشركات الروسية
وتلغي عقودها الموقعة معاها في خلال
30 يوم ينتهوا في 28 مارس 2022
دا معناه ان اي شركة اوروبية لها طيارة
متاجرة في روسيا
لازم تبعت تجيبها من هناك قبل يوم
28 مارس
ودا لو حصل فعلا هتبقى كارثة بالنسبة لروسيا
علشان تكونوا في الصورة يا جماعة
ضروري تاخدوا بالكم ان الاسطول الروسي
من طيارات الركاب لحد قبل الحرب
على طول كان مكون من 980 طيارة
من ضمنهم 7 طيارة كانوا متاجرين
من شركات خاصة
اكتر من 500 طيارة منهم كانوا من شركات
غربية تحديدا
وبرضو للي ما يعرفش منكم
فيه صناعة عالمية لتاجير طيارات الركاب
فيه شركات البيزنس بتاعها فكرته انها
بتشتري طيارات لحسابها وبتاجرها بمقابل
لشركات الطيران
دول كتير بدل ما تروح تشتري طيارات بمليارات
بتفضل انها توفر وتاجر
وروسيا واحدة من الدول دي
لكن اعتماد روسيا الكبير على
الطيارات المستاجرة
بيخلي قرار حرمانها منها مصيبة كبيرة
ودي كانت احد نقاط ضعف الروس
الواضحة جدا
اللي الاوروبيين حاولوا يضربوا بوتين
من خلالها
وبوتين كان مدرك تبعات القرار دا
علشان كدا وقع في 14 مارس على قانون
بيسمح لشركات الطيران الروسية انها تحتفظ
بالطيارات الاجنبية المستاجرة
بغرض استخدامها في الرحلات الداخلية
يعني من الاخر كدا الطيارات دي بتاعتنا
وهتفضل في روسيا وما حدش له حاجة عندنا
الشركات الغربية اللي كانت ماجرة طياراتها
لروسيا لما عرفت بالقرار دا
لطمت ببساطة على وشها
فجاة فقدوا جزء كبير من اسطولهم
لا قادرين ياخدوا ايجارها من الروس
بسبب العقوبات
ولا عارفين يستردوا طياراتهم
قبل الحرب الشركات دي كان ليها في روسيا
515 طيارة ماجرينها هناك
كل اللي قدروا ياخدوه من الطيارات دي كلها
هما 80 طيارة اول عن اخر
والباقي لسه هناك في روسيا
واحد هيقول لي طب اخدوا ال 80 طيارة
دول ازاي
اقول لك ساعة ما الدوشة دي حصلت
الطيارات دي كانت برا روسيا
وبالتالي كان سهل نسبيا استردادها
الطرفين كانوا بيسابقوا بعض مين اللي
يلحق يخطف من التاني
والموقف دلوقت كالتالي
شركات الطيران بعد ما يئست من انها
تاخد طياراتها من روسيا
راحت مسكت في رقبة شركات التامين
على سبيل المثال شركة ايركاب الايرلندية
اللي بتعتبر اكبر شركة لتاجير الطيارات
في العالم
رفعت قضية على شركات التامين
في نهاية مارس اللي فات
بتطلب فيها تعويض قيمته 35 مليار دولار
بعد ما خسرت اكتر من 100 طيارة
من الطيارات بتاعتها
اللي كانت ماجراها لروسيا
طبعا شركات التامين مش جمعية خيرية
ومش هتدي ايركاب وزمايلها الفلوس ببساطة
علشان كدا من المتوقع ان عملية التقاضي
بين الطرفين تفضل في المحاكم لسنين
روسيا بقى على الناحية التانية معاها النهار دا
اكتر من 400 طيارة تخص شركات تاجير
اوروبية معظمها من ايرلندا
الطيارات دي قيمتها بتقترب من 10 مليار دولار
والطيارات دي فيها مشكلتين
اولا ما بتسافرش خارج روسيا علشان تتلافى
خطر المصادرة
وثانيا ما لهاش قطع غيار ولا بيتعمل لها صيانة
لان مصنعين الطيارات اللي هما
بوينغ الامريكية وايرباص الاوروبية
فارضين حظر على روسيا بيمنعها من الوصول
لقطع الغيار وبيحرمها من خدمات الصيانة
ودي مشكلة كبيرة بالنسبة لروسيا
لان 70 تقريبا من اسطولها من
طيارات الركاب
يا اما بوينغ او ايرباص
الطيارات بتاعة الشركتين مسؤولة عن
95 من حركة الركاب في روسيا
يعني مثلا لو بصينا مع بعض على تكوين
الاسطول الخاص بشركة الطيران الحكومية
الروسية ايروفلوت
المكون من 178 طيارة
هنلاقي ال 178 طيارة دول عبارة عن
112 من ايرباص
و59 من بوينغ
بالاضافة ل 7 من سوخوي سوبرجيت الروسية
حاجة الاسطول دا او اسطول طيارات الركاب
الروسية بشكل عام لقطع الغيار والصيانة
زي حاجة الانسان للاكل والشرب
ما فيش مجال للاستغناء عنها
علشان كدا محللين كتير توقعوا
في بداية الحرب
ان صناعة الطيران الروسية قدامها
اسابيع وتنهار
لكن دا ما حصلش
لحد اللحظة اللي بكلمكم فيها دلوقت
يعني بعد اكتر من 11 شهر من الحرب
قطاع النقل الجوي داخل روسيا متماسك
بشكل كبير
وحركة الطيران شبه طبيعية
ودا طبعا يخليك تسال
ازاي دا حصل
اولا واحدة من ابرز العقوبات اللي تفرضت
على روسيا في بداية الحرب
كانت منع طيارتها من استخدام المجال الجوي
لاغلبية الدول الاوروبية
الحظر دا تسبب في انخفاض عدد الوجهات
الدولية لشركات الطيران الروسية
من 56 وجهة قبل الحرب ل 13 وجهة بس
تراجع عدد الرحلات الدولية بالشكل دا
سمح للروس انهم يوجهوا الجزء الاكبر
من اسطولهم ناحية الرحلات الداخلية
ودا خفف الحمل على الطيارات شوية
لان ساعات الطيران قلت
وزود المدة اللي بتحتاجها علشان الصيانة
لكن الحركة دي مش اكتر من مراوغة
لكسب الوقت
بنتكلم على اسابيع او شهور على الاكثر
علشان كدا روسيا لجات لحركة مرواغة تانية
وهو تفكيك جزء من الاسطول
علشان توفر قطع الغيار للجزء الباقي
في اغسطس اللي فات رويترز كشفت
ان شركات الطيران الروسية وعلى راسها
ايروفلوت
بتفكك بعض طياراتها علشان توفر قطع غيار
لطياراتها اجنبية الصنع على امل
ان تلتين الاسطول الاجنبي يفضل شغال
بالطريقة دي لحد 2025 على الاقل
طب ليه الحرص دا على تشغيل
الطيارات الاجنبية
امال فين صناعة طائرات الركاب الروسية
بحسب خطة تطوير صناعة الطيران الروسية
لسنة 2030 اللي الحكومة الروسية
نشرتها في يونيو اللي فات
فروسيا بتخطط لانتاج 20 طيارة من طراز
سوبرجيت نيو سنويا
اعتبارا من 2024
ودا غير 72 طيارة من طراز ام اس 21
اعتبارا من 2029
بغض النظر عن ضعف الارقام دي
وعدم كفاية العدد دا من الطائرات لاستبدال
طيارات بوينغ وايرباص
فالخطة الروسية قدامها عقبة واضحة جدا
بتتعلق باهم مكونات الطيارات دي
السوبرجيت بتعتمد على المحرك
 146 
اللي بتصنعه شركة المحركات الفرنسية سافران
 وال ام اس 21 بتعتمد على المحرك
1400
اللي بتصنعه برات اند ويتني الامريكية
بدون المحركات دي ما فيش طيارات
فيه محاولات لصنع محركات محلية بديلة
ولكن المحاولات دي فاشلة لحد دلوقت
وبعدين المشكلة اكبر من المحركات
يعني بحسب وثيقة حكومية اطلعت
عليها رويترز
نص المكونات والتكنولوجيا المستخدمة
في صناعة الطيارات الروسية في 2021
كان مصدرها شركات اجنبية
ودا يحط صناعة الطيران الروسي تحت
رحمة الشركات الغربية صاحبة التكنولوجيا
من الاخر كدا
كل تحركات الروس هي مجرد محاولة
للهروب للامام وكسب الوقت قدر الامكان
ما فيش مجال للاستغناء التام عن
التكنولوجيا الغربية
في صناعة طائرات الركاب
على الاقل في المدى المنظور
علشان كدا لو العقوبات المفروضة حاليا
على شركات الطيران الروسية استمرت
لفترة طويلة
فانهيار صناعة الطيران الروسية هيبقى
شيء حتمي
لان طيارات بوينغ وايرباص الحديثة
اللي هي بتمثل العمود الفقري
للاسطول الروسي
في غياب الصيانة وقطع الغيار مش هتقدر
تتحرك من مكانها في مرحلة ما
الا اذا الروس كان عندهم استعداد للمخاطرة
وتشغيل الطيارات دي وهي مشكوك
في كفاءتها
ودا شيء اشك ان بوتين هيسمح بيه
لان تكلفة سقوط طيارة ركاب واحدة
كبيرة جدا
لحد هنا انا خلصت كلامي
وكالعادة عندي سؤال لحضراتكم
روسيا لجات للصين لتزويدها بقطع غيار
لطائرات الركاب
ولكن الصينيين رفضوا
خوفا من العقوبات الغربية
برايك بقى
هل الرئيس الصيني ممكن يغير موقفه
في مرحلة ما ويساعد بوتين
نكاية في الامريكيين
هتابع اجاباتكم في التعليقات
وفي النهاية يا ريت لو عجبتكم الحلقة دي
وحابين تشوفونا تاني
اشتركوا في القناة
واستنونا في حلقات جديدة باذن الله
سلام
