هل ممكن امريكا تتهور وتعاقب
المملكة العربية السعودية من خلال انها
تحرم السعوديين من كوكا كولا وتقول لهم
يا تخفضوا اسعار النفط يا اما مش هنبيع
لكم كوكا كولا تاني
السؤال دا بجد على فكرة مش هزار
وهقول لكم كمان شوية مين اللي
سال السؤال دا
بس المهم دلوقت هو ان السؤال دا بيطرح
نفسه بشدة في الايام الاخيرة
لاننا من بداية اكتوبر وتحديدا من يوم 5
وصناع القرار في واشنطن وعلى راسهم
الرئيس جو بايدن بيلفوا حوالين نفسهم
وبيدوروا على طريقة لمعاقبة
المملكة العربية السعودية
بعدما تحالف اوبك اللي المملكة بتتزعمه
قرر خفض انتاجه من النفط ب 2 مليون
برميل ورفض طلب الادارة الامريكية
بانه يؤجل قرار التخفيض شهر 1 لحد ما
الانتخابات النصفية المهمة جدا بالنسبة
للرئيس بايدن وحزبه الديمقراطي تعدي
من الاخر الامريكان طلبوا طلب
والسعوديين رفضوه
والكلام دلوقت في واشنطن بيدور حوالين
هنرد على السعودية ازاي
قانون نوبك اللي بيسمح لامريكا بمقاضاة
دول التحالف وعلى راسهم السعودية
قلت لكم قبل كدا انه فكرة فاشلة ومش خيار
اصلا ولا يعدو كونه وسيلة تهديد مش اكتر
ودا ببساطة لانه فعليا غير قابل للتنفيذ
وهيعمل مشاكل ووجع دماغ لامريكا
نفسها قبل اي حد
ومن هنا بدا التفكير في بدائل او خيارات
تانية للرد على السعودية
واحد من اهم الخيارات اللي الامريكيين فكروا
في استخدامها قبل كدا لمعاقبة السعودية
هو سلاح الغذاء
باختصار يا اما السعودية وباقي الدول العربية
يبيعوا لنا النفط بسعر رخيص يا اما هنجوعهم
من خلال اننا هنمنع عنهم صادرات الغذاء
اللي احنا بنلعب دور كبير في سوقها العالمي
الكلام دا يحط حاجتين قصاد بعض
يحط النفط مقابل الغذاء
مين في دول نقدر نعتبره السلاح الاقتصادي
الاقوى
النفط وللا الغذاء
وهل امريكا اصلا تقدر تجوع دول اوبك
وتحديدا الدول العربية المنتجة للنفط
وتحديدا اكتر السعودية
على الناحية التانية بقى
ازاي نفط اوبك ممكن يوقع اكثر القطاعات
الصناعية تقدما في امريكا وفي الغرب
بشكل عام
علشان نجاوب على الاسئلة دي هنحتاج
نبدا الحلقة حالا وندخل في الموضوع
على طول
ولكن قبل ما ابدا ضروري افكركم
ان انا اشرف ابراهيم
ودا المخبر الاقتصادي
في 30 يوليو سنة 1979
اعضاء لجنة الطاقة والموارد الطبيعية
في مجلس الشيوخ الامريكي كانوا
عاملين جلسة استماع علشان يشوفوا اذا
كانوا هيصدقوا وللا لا
على قرار الرئيس الامريكي وقتها جيمي كارتر
بتعيين تشارلز ويليام دنكان جونيور كوزير
جديد للطاقة في الولايات المتحدة
دنكان قبل ما يترشح لمنصب وزير الطاقة
ب 5 سنين تقريبا
كان ماسك رئاسة شركة كوكا كولا
وسابها سنة 1974
المهم اثناء جلسة الاستماع السيناتور
الجمهوري هنري بيلمن سال دنكان سؤال
ملفت جدا للنظر
قال له هي شركة كوكا كولا بتبيع
في الشرق الاوسط
دنكان رد عليه وقال له على حسب اللي انا
قراته في الصحف مؤخرا
فكوكا كولا بدات تبيع في مصر
السيناتور قال له طب تعرف كوكا كولا
بتبيع في السعودية وللا لا
قال له لا
ما اعتقدش انها بتبيع في السعودية
هنا السيناتور رد وقال لوزير الطاقة المرشح
يبقى كدا مع الاسف مش هنعرف نستخدم
مع السعودية سياسة
 
نفط ارخص او لا مزيد من الكوكا كولا
يعني مش هنعرف نقول للسعوديين
لو ما ادتوناش نفط مش هنيدكم كوكا كولا
بحسب محضر جلسة الاستماع كل اللي
قاعدين في القاعة ضحكوا
ودا ببساطة لانهم عارفين ان السيناتور
بيلمن بيتريق
طب بيتريق على مين
هقول لك
في نفس السنة اللي حصلت فيها جلسة
الاستماع دي
الولايات المتحدة كانت بتمر بحالة غير
مسبوقة من الفوضى
البلد كانت مقلوبة حرفيا وفيها شغب
وعوق وخناقات بالايد والسلاح بين الناس
اللي واقفة في الطوابير اللي ما لهاش اخر
قدام محطات البنزين
امريكا ساعتها كان عندها ازمة كبيرة
في البنزين
ازمة في السعر وازمة في الوفرة
البنزين كان غالي ومش موجود اصلا
البنزين في امريكا سعره زاد في اول 6 شهور
من سنة 1979 باكتر من 50
والمصيبة هو انه في يونيو ما يقرب من 85
من محطات البنزين في البلد ما كانش فيها
اي بنزين متاح للشرا بالغالي او بالرخيص
دا جنن الناس وبالاخص سواقين الشاحنات
او النقل التقيل
اللي علشان يجبروا الحكومة الامريكية انها
تتدخل وتحل ازمة البنزين عملوا اضراب
وقفلوا الطرق وحاصروا شركات النفط
واللي مشارك في الاضراب منهم كان بيحاول
يجبر زمايله السواقين اللي مش مشاركين انهم
يشاركوا غصبا عنهم في الاضراب دا
كان فيه مسامير بتترمى على الارض
وسواقين بيعترضوا زمايلهم على الطريق
وبيوقفوهم غصبا عنهم
اعمال الشغب وصلت ل 30 ولاية امريكية
واول سائق شاحنة مات كان في 20 يونيو
في ولاية الاباما
علشان كدا فوب جيمس حاكم ولاية الاباما
ساعتها قال لمجموعة من السواقين
سلاحك جنبك في الكابينة واللي يعترضك
او يحاول يوقفك اضربه بالنار وكمل طريقك
القانون بيديك حق الدفاع عن نفسك
انتوا متخيلين الوضع كان واصل لاي مرحلة
السؤال بقى دلوقت ليه فيه ازمة بنزين
البنزين ليه سعره زاد وليه مش
موجود اصلا
السؤال دا له اجابتين
الاجابة الاولى هي الاجابة اللي كتير من
المسؤولين في الحكومة الامريكية كانوا
بيحالوا يبيعوها للناس علشان يتجنبوا غضبهم
او يحولوه بعيدا عنهم
والاجابة دي هي ان اوبك وايران هما السبب
ايران خفضت انتاجها النفطي بعد سقوط الشاه
واوبك بتفكر في زيادة الاسعار
والمحصلة هي ان النفط الموجود في
الولايات المتحدة والمتاح للتكرير قليل
بس هل الكلام دا حقيقي
ودا ياخدنا للاجابة التانية
في 29 يوليو من نفس السنة
واشنطن بوست نشرت تحليل استقصائي
وصفت في مقدمته ازمة النفط في امريكا
باعتبارها واحدة من اكبر عمليات النصب
والاحتيال اللي تم ارتكابها في حق
الشعب الامريكي
باختصار الصحيفة بتقول ان المسؤولين
بيضحكوا على الشعب وكلامهم عن كون
ايران او اوبك هما سبب الازمة
مجرد تضليل
وامريكا ما عندهاش اي ازمة في
توافر النفط
النفط موجود في البلد وبكميات اكبر بكتير
من اللي كانت موجودة في السنة
اللي قبلها اللي هي 1978
يعني بحسب بيانات الجمارك الامريكية
اللي باحثين في مجلس النواب دققوا فيها
وتاكدوا من صحتها
واردات امريكا خلال اول 5 شهور
من سنة 1978 زادت 10 بالمقارنة
مع نفس الفترة في السنة اللي قبلها
في نفس الوقت التقييم اللي عملته وكالة
الاستخبارات المركزية ال سي اي ايه
لسوق الطاقة العالمي بيقول ان
الانتاج العالمي من النفط الخام زاد
في الربع الاول من السنة على الرغم
من الاضطرابات اللي كانت حاصلة في ايران
وخد الكبيرة بقى
بحسب دراسة عملتها لجنة التجارة الفدرالية
امدادات البنزين في الولايات المتحدة
زادت في اول 4 شهور من السنة بنسبة
بتتراوح ما بين 4 ل 8 بالمقارنة
مع نفس الفترة من سنة 1978
ودا طبعا يخليك تسال
البنزين راح فين
او ليه فيه ازمة في البنزين
باختصار الازمة كان سببها تلاعب
شركات النفط الامريكية بسوق التكرير
المحلي من خلال تقليل المعروض والتصدير
للخارج
وسياسات الرئيس كارتر البيئية من ناحية تانية
وبرغم كدا الراي العام الامريكي كان مشحون
 ضد اوبك بشكل عام والعرب بشكل خاص
ودا لانهم كانوا لسه ما فاقوش
من صدمة قرار حظر النفط اللي اوبك اخدتها
قبلها ب 5 سنين وتحديدا سنة 1973
المهم في السياق دا طلع مطرب مغمور اسمه
روبرت بتلر
عمل اغنية اسمها
 
او نفط ارخص او لا مزيد من الطعام
هي اغنية كلماتها عبيطة شوية ولكن
خليني اترجم لك الجزء الاخير منها علشان
تفهم هي بتتكلم على ايه
بتلر بيقول وهو بيقصد اوبك
لو ما خفضوش اسعار النفط هنقطع
عنهم الطعام
وفي خلال اسبوع هيرجعوا في كلامهم
دا كدا نص الاغنية
بجد مش هزار
الاغنية اصلا سطرين
المهم الاغنية غريبة الاطوار دي قلبت
الدنيا وبقت هيت في امريكا كلها
لدرجة انه اتباع منها نص مليون نسخة
بغض النظر عن الادلة والمعلومات الحقيقية
الامريكيين كانوا مستعدين نفسيا لانهم
يصدقوا ان اوبك وتحديدا العرب هم
اللي ورا ازمة البنزين عندهم
عارف انت الواحد اللي بيكون مش طايق
جوز امه لمجرد انه جوز امه
اهو الوضع كان كدا
حالة تحفز غير مبررة من الامريكيين
تجاه العرب
علشان كدا حبوا الاغنية اوي
وفي استطلاع للراي عملته
اسوشيتد برس وقتها
7 من كل 10 امريكيين ايدوا فكرة
فرض حظر غذائي ضد دول اوبك
ماشي يا عم براحتكم
تعال بقى نفنط الكلام ونفرد الكروت
ونشوف مين معاه ايه ينفع يلعب بيه
بصوا يا جماعة في الفترة اللي حصلت فيها
المناوشات دي كانت امريكا ومعاها كندا
بيسيطروا على ما يقرب من تلتين صادرات
الحبوب في العالم
دول اوبك على الناحية التانية كانت
حاطة ايدها على 85 من الصادرات العالمية
من النفط الخام
العرب لوحدهم كان معاهم 54
ودي زي ما هو واضح درجة سيطرة
اقل بالمقارنة مع درجة سيطرة الامريكيين
والكنديين على صادرات الحبوب
لكن ما علينا
السؤال ليك انت دلوقت
مين في الطرفين معاه السلاح الاقتصادي
الاقوى او الاكثر فاعلية
الدول العربية اللي معاها النفط
وللا امريكا اللي معاها الحبوب
قبل ما تجاوب خليني اقول لك ان فيه
حاجة اسمها ال  
روبرت بارلبرج الاستاذ في جامعة هارفارد
بيعرف ال في ورقة ليه
تحت عنوان الغذاء والنفط والقوة
القسرية للموارد الطبيعية على انها
قدرة دولة ما على التاثير في سلوك
دولة تانية من خلال التلاعب بامدادات
احد الموارد الطبيعية
في نفس الورقة بارلبرج بيقول انه علشان
نقدر نقول ان بلد معينة عندها
 
لازم 3 شروط يتحققوا الاول
الشرط الاول هو ان قيادة الدولة يكون
عندها سيطرة كاملة على المورد الطبيعي دا
تسمح لها تتحكم في المعروض منه
الشرط التاني هو ان الدولة المستهدفة
لازم تتاثر لو حصل تلاعب بالمورد الطبيعي دا
اما الشرط التالت فهو ان السوق العالمي
للسلعة او للمورد الطبيعي دا ما يديش
فرصة للدولة المستهدفة انها تتلافى اثار
قرار الدولة المهاجمة
لما نيجي نطبق الشروط دي على السلاحين
اللي بنتكلم عليهم
نلاقيهم متحققين في النفط بس
ولا واحد منهم متحقق في الحبوب او الطعام
الدول العربية المنتجة للنفط بتسيطر
بشكل كامل على انتاجها النفطي
وتقدر تتحكم فيه ودا لسببين
الاول هو ان القطاع النفطي قطاع
حكومي بالاساس
والسبب التاني هو ان ديناميكية القطاع
النفطي بتسمح للمنتج اللي هو في الحالة دي
الحكومة انه يرفع وينزل الانتاج بمنتهى
السهولة
ببساطة عاوز اقلل الانتاج هخلي النفط
في باطن الارض زي ما هو ومش
هخسر حاجة
انا مش هشيله فوق راسي
تاني شرط متحقق برضو وهو ان انخفاض
امدادات النفط وارتفاع سعره بيؤثر
بلا شك على اي دولة في العالم سواء كانت
مستهدفة او غير مستهدفة
طالما مستورد وبتبيع للمواطن بتاعك البنزين
بالسعر العالمي يبقى هتتاثر
واللي بيحصل في الولايات المتحدة النهار دا
خير دليل
ثالثا بقى سوق النفط الدولي ما بيديش
لحد فرصة انه يهرب من اي ازمة
في نقص المعروض او ارتفاع الاسعار
على سبيل المثال اسعار البنزين
في الولايات المتحدة زادت بعد قرار
تحالف اوبك في 5 اكتوبر اللي فات
بخفض انتاجه من النفط بواقع 2 مليون برميل
الجزء الاكبر من التخفيضات دي هيكون
من نصيب السعودية زي ما شرحت لكم
قبل كدا في الحلقة المهمة جدا
السعودية تتحدى امريكا
واللي ما تفرجش عليها انصحه يشوفها
لانها هتفهمه حاجات كتير
المهم ازاي قرار التحالف او السعودية
اثر على سعر البنزين في امريكا
هل السعودية هتقلل النفط اللي بتصدره
لامريكا علشان كدا امريكا تاثرت
ابدا
اولا امريكا بتستورد جزء قليل جدا من احتياجاتها
النفطية من السعودية
وثانيا بقى السعودية اصلا اسواقها الرئيسية
في اسيا وتحديدا الصين واليابان
وكوريا الجنوبية والهند
وبرغم كدا القرار السعودي اثر على
سعر البنزين في امريكا لان سوق النفط
سوق دولي الاسعار فيه بتتغير
على مدار الساعة
السعر بيعلى على الكل وبينزل على الكل
وقتي
وبالتالي لو انا دولة نفطية وعاوزة اؤثر
في دولة معينة مستوردة للنفط من خلال
رفع الاسعار
الدولة المستهدفة دي مش هتلاقي ثغرة
تهرب منها
لما نيجي نبص على الحبوب بقى
على الناحية التانية
نلاقي تقريبا القطاع دا بالكامل في امريكا
مسيطر عليه من القطاع الخاص
والحكومة ما لهاش سلطة في توجيه الامدادات
او التحكم فيها الا من خلال اجراءات تعسفية
زي العقوبات الدولية اللي بتضر بالمنتج
نفسه قبل العميل
لانه على عكس النفط
المحصول لو فضل في الارض هيبوظ
ولو صاحبه قرر يخزنه تكلفة التخزين
هتكون كبيرة
ولو امتنع عن البيع لعميل معين العميل
هيشوف غيره وبالتالي هيخسر حصة سوقية
الحكومة الامريكية مستحيل تقدر تتحكم
في المعروض من الحبوب بنفس السهولة
والسلاسة اللي بيتحكم فيها منتج النفط
في امداداته
لان مدى توافر الحبوب بيتاثر بعوامل
بتتحدى اي سيطرة سياسية
اولا الزراعة كلها بتعتمد بشكل اساسي
على الطقس
ثانيا اللي بيحدد الكمية المنتجة من اي محصول
في امريكا هي القرارات المنفصلة اللي بتاخدها
الاف الشركات الخاصة والملايين من
المزارعين كل موسم
يعني ممكن في سنة تهب في دماغهم
يزرعوا فول صويا كتير او يقللوا
مساحة الدرة
وهكذا
المهم من دا كله بقى هو ان اعتماد الدول
العربية المنتجة للنفط على الطعام المستورد
كان اقل من اعتماد الولايات المتحدة
على النفط المستورد
بالاضافة الى ان سوق الحبوب واسع وفيه
ثغرات كتير
ودا بيحط الامريكان قدام معضلة ما لهاش حل
امريكا علشان تاذي الدول العربية المنتجة للنفط
هتفكر مثلا في رفع السعر اللي بتبيع بيه
للدول دي الحبوب
يعني هتبيع لها هي تحديدا بالغالي
ولغيرها بالرخيص
في الحالة دي الدول العربية هتقلل مشترياتها
من الحبوب من امريكا وتروح تشتري
كميات اكبر من غيرها باسعار اقل
طب الامريكان علشان يقفلوا الثغرة دي
يعملوا ايه
ما فيش قدامهم غير حل من اتنين
يا اما يرفعوا اسعار الحبوب على العالم كله
وفي الحالة دي هيدخلوا الدول الفقيرة
في مجاعات
يا اما يعملوا تحالف دولي للحبوب زي
تحالف اوبك
يضموا فيه بقى كل دول العالم باستثناء
السعودية وغيرها من الدول العربية
المنتجة للنفط
والحلين طبعا مش واقعيين
خصوصا الحل بتاع تاسيس تحالف للحبوب
التحالف دا غير انه تاسيسه مستحيل فهو
غير عملي اصلا
في 17 مايو سنة 1979 وفي عز ما كانت ازمة
البنزين قالبة الولايات المتحدة
والراي العام الامريكي غضبان من العرب
الصحفي الامريكي بيل جولد كتب مقال
في واشنطن بوست نقل فيه بعض النقاشات
اللي حضرها بين مجموعة من زمايله
من الصحفيين في النادي الوطني للصحافة
في واشنطن
ومعظم النقاشات اللي نقلها كانت مثيرة جدا
للاهتمام الحقيقة
لكن هانقل لكم واحد منها ليه علاقة بالنقطة
اللي بنتكلم فيها
جولد بيحكي في المقال ان واحد من الصحفيين
قال في وسط القعدة قعدوا يقولوا لنا
ان اوبك عمرها ما هتنجح لان العرب
بيغيروا من بعض وبيشكوا في بعض
العالم كان مفكر ان العرب مش هيتفقوا
ابدا على سياسة موحدة
بس اديهم عملوها واتفقوا واحنا لازم
نعمل زيهم
يقصد ان امريكا تاسس تحالف او منظمة
للحبوب تواجه بيها اوبك
المهم المعلم دا واحد صحفي زميله رد عليه
وقال له الموضوع سهل بالنسبة لاوبك لان
ما فيش بديل حقيقي للنفط
انت مثلا لو ما لقيتش بطاطس هتاكل رز
لكن لما تحتاج نفط فانت محتاج نفط
ما فيش بديل
علشان كدا جاك بويل رئيس قسم السياسة
الغذائية في وزارة الزراعة الامريكية
قال في تصريح ل نيويورك تايمز
سنة 1979 ان فكرة استخدام صادراتنا
الغذائية كاداة نفوذ ضد اوبك غير ممكنة
بعض المسؤولين في الادارة الامريكية
كانوا متحمسين في البداية لفكرة استخدام
الحبوب كوسيلة لمعاقبة اوبك ولكنهم تراجعوا
بعدما تيقنوا من فشلها
صناع القرار الامريكيين يمكن هم اكتر ناس
عارفين ان دي سياسة فاشلة
ودا شيء هم متاكدين منه بالتجربة
سنة 1975 امريكا فرضت حظر على صادراتها
من الحبوب اللي رايحة للاتحاد السوفيتي وبولندا
الرئيس الامريكي ساعتها جيرالد فورد
زق وزير خارجيته هنري كسينجر على السوفييت
علشان يعمل معاهم صفقة شمال
امريكا هترفع الحظر عن السوفييت مقابل
ان الاتحاد السوفييتي يبيع البترول لامريكا
بخصم كبير بالمقارنة مع السعر اللي
اوبك بتبيع بيه
يعني اديني نفط اديك حبوب
بس هاخد منك النفط بسعر قليل
الموضوع كان مساومة رسمي
كسينجر حاول يضغط على السوفييت
ولكن السوفييت صمموا على موقفهم
ورفضوا الصفقة
ليه عملوا كدا
ببساطة لانهم خدوا بالهم ان منتجين
القمح الامريكيين عاملين فضيحة وراكبين
فوق دماغ الرئيس وحكومته
لان الحظر اللي اتفرض وقتها على
الاتحاد السوفييتي وبولندا كان بيكلفهم اكتر
من 2 مليار دولار بعدما المحصول فضل
في السوق المحلي واسعاره وقعت
الرابطة الوطنية لمزارعي القمح هددت
البيت الابيض انها هترفع قضية عليه علشان
تمنعه من التدخل في الصادرات الغذائية
معارضة المجموعات الزراعية اللي بترعى
مصالح ملايين من الامريكيين لقرار فورد
خلته يخاف لانه كان عنده انتخابات سنة 1976
الروس كانوا واخدين بالهم من كل دا
كانوا عارفين ان الامريكان هيرجعوا
في قرارهم
ودا اللي حصل فعلا بعدها ب 3 شهور بس
وكسينجر خرج من المفاوضات قفاه يقمر عيش
وفورد هو كمان خسر الانتخابات
في 76 قدام جيمي كارتر
وفشلت محاولة امريكا مع السوفييت
كما هو متوقع
في المقابل بقى التاريخ مليان بحوادث
تم فيها استخدام النفط كسلاح
واثبت فاعليته الشديدة في ارغام قوى عظمى
على تغيير سلوكها
على سبيل المثال سنة 1979 نيجيريا
بعتت تحذيرات لامريكا وبريطانيا بتهددهم
فيها ان لو حد فيهم اعترف بحكومة
ابيل موزوريوا في روديسيا
اللي هي نفسها زيمبابوي هتزعله
والرسالة اللي وصلت للسفارتين الامريكية
والبريطانية في لاجوس كانت واضحة
لو حصل واعترفتم بالحكومة دي
ما فيش نفط هيوصل لكم وشركات النفط
والغاز بتاعتكم مش هنديها اي عقود تنقيب
اللي كان ماسك امريكا ساعتها كان
جيمي كارتر
وفي بريطانيا كانت مارجريت تاتشر
لسه ماسكة رئاسة الوزراء
ما بقى لهاش ايام
تفتكر الاتنين ردوا ازاي على التهديد النيجيري
اولا امريكا ما اعترفتش بالحكومة الجديدة
وكارتر على عكس رغبة الكونجرس قرر
انه ما يرفعش العقوبات المفروضة
على روديسيا
كارتر ما كانش يقدر يزعل النيجيريين
خصوصا في الوقت الحساس دا
نيجيريا ساعتها كانت تاني اكبر مورد
للنفط لامريكا
الامريكان كانوا بيشتروا منها 15 من
اجمالي وارداتهم
اما المراة الحديدية بقى بعدما كانت لمحت
انها هتعترف بالحكومة الجديدة في روديسيا
رجعت في كلامها هي كمان
المهم قبل ما انهي الحلقة حابب اوضح
نفطة مهمة جدا وهي ان السعودية في وقت
من الاوقات كان ممكن تقع تحت ضرس
الامريكيين في مسالة الغذاء
لكن ادراك السعوديين لمخاطر الاعتماد
على الامريكان خصوصا في ملف حساس
زي الغذاء جنبهم الوقوع في الفخ دا
في مايو سنة 1983 وزير الزراعة الامريكي
جون بلوك زار المملكة العربية السعودية
وهناك قابل وزير الزراعة السعودي
عبد الرحمن ال الشيخ
في الوقت دا الملك فهد بن عبد العزيز
كان بيقود جهود هدفها تحقيق السعودية
للاكتفاء الذاتي من القمح والجهود دي
نجحت بالفعل
محصول القمح السعودي اللي كان كام
الف طن سنة 1977
في 1984 وصل ل 13 مليون طن
المهم وزير الزراعة الامريكي قال
لنظيره السعودي هو انتوا ليه تاعبين نفسكم
ليه تصرفوا كل الفلوس دي علشان تنتجوا
قمح في حين ان احنا موجودين
ونقدر نكون شريك موثوق ليكم
واشنطن بوست حكت كواليس المقابلة دي
في نوفمبر سنة 1984
المهم بحسب الصحيفة وزير الزراعة السعودي
عبد الرحمن ال الشيخ قال له
احنا مش عاوزين نصيحتك
وعندنا استعداد نصرف مليارات على الزراعة
لاسباب ليها علاقة بالامن الغذائي
الوزير السعودي بيكمل كلامه ويقول
وعلى فكرة بقى
احنا بنعمل بالضبط نفس اللي انتوا بتعملوه
انتوا عندكم استعداد تصرفوا
مش عشرات المليارات
وانما مئات المليارات علشان تبنوا
قطاع يخلصكم من النفط بتاعنا
الخلاصة هل امريكا تقدر تستخدم الغذاء
كسلاح لمعاقبة دول اوبك
الاجابة لا
بس يا سيدي
انا كدا خلصت كلامي
وكالعادة عندي سؤال لحضراتكم
من وجهة نظرك ايه هو السلاح الاقتصادي
اللي ممكن يوازي قوة او فعالية النفط
ويكون قادر على التاثير على قرارات دول
هتابع اجاباتكم في التعليقات
وفي النهاية يا ريت لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة باذن الله
سلام
