يوم 8 مارس 2023
بنك  الامريكي انهار
 بعده بيومين وتحديدا يوم 10 من نفس الشهر
 بنك  الامريكي وقع هو كمان
بعده بيومين 
بنك امريكي تالت وهو انهار برضو
3 بنوك انهاروا في اقل من اسبوع 
فجاة
شبح الازمة المالية العالمية اللي حصلت في 2008 
بقى مسيطر على الاجواء والاسواق ترعبت
من احتمال انهيار النظام المالي الامريكي
واللي زاد وغطى
 هو انهيار بنك كريدي سويس السويسري 
في نفس الشهر
ودا خلى الاسواق تسال وهي مرعوبة
ايه اللي بيحصل بالضبط
في ظل الظروف دي 
العالم كله كان حابس انفاسه حرفيا
والاسواق كلها كانت عينها على شخص واحد
ومستنية تشوف الشخص دا هيقول ايه
او رد فعله ايه على اللي بيحصل
والشخصية اللي كان الكل 
منتظر تصريحاتها بفارغ الصبر
هو راجل كبير في السن عنده 70 سنة
 اسمه جيروم باول
اللي ما يعرفش منكم الراجل البركة دا 
فدا يا جماعة هو رئيس مجلس الاحتياطي الفدرالي 
اقوى واهم مؤسسة مالية على وجه الارض
الراجل دا بحكم موقعه
قادر يحرك اسواق واقتصادات العالم بهزة راس
يعني حتى مش بكلمة او بقرار
يعني على سبيل المثال 
باول عمل في 22 مارس
 مؤتمر صحفي
بعد نهاية اجتماع اللجنة الفدرالية للسوق المفتوحة 
اللي العالم كله كان مستنيه
 علشان يعرف الفدرالي هيعمل ايه في اسعار الفايدة
وفي الاخر رفعها 25 نقطة اساس
المهم لو افترضنا
ان صحفي شقي سال باول في المؤتمر دا
هل الفدرالي يا ريس ناوي يرفع اسعار الفايدة 
لمستويات اعلى من المستويات الحالية
السنة دي وللا لا
باول من غير ما يقول ولا كلمة 
لو هز راسه بس كدا
 هتحصل مدبحة في اسواق الاسهم 
وتكاليف الاقتراض في العالم كله هترتفع
والحكومات المديونة هترقع بالصوت
 بسبب ارتفاع تكلفة خدمة الديون
السؤال بقى دلوقت 
الراجل دا ملوش كبير
يعني هل فيه انسان على وجه البسيطة 
عنده القدرة انه يؤثر على قرارات باول
 ومن وراه الفدرالي لو اختلف معاه
هنا طبعا يجي في بالك السيد جو بايدن
رئيس الولايات المتحدة الامريكية 
وزعيم اقوى دولة في العالم 
المفروض ان دا اكثر شخص له سلطة على باول
لان باول في النهاية موظف 
وبايدن هو رئيس الحكومة الامريكية 
وراس السلطة التنفيذية
هل دا معناه ان بايدن اقوى من رئيس الفدرالي
في الحقيقة قدرة الفدرالي الامريكي
 على التاثير على الاقتصاد الامريكي والعالمي 
مش بس كبيرة وانما غير محدودة حرفيا
ورئيس امريكا نفسه
 لو ما عجبهوش سياسات رئيس الفدرالي 
ما يقدرش يعمل معاه حاجة
غير انه يسبه ويشتمه 
زي ما ترمب كان بيعمل مع رئيسة الفدرالي السابقة
جانيت يلن ورئيس الفدرالي الحالي جيروم باول
وعشان تفهم سر القوة المطلقة للفدرالي الامريكي
 لازم تعرف هو بيشتغل ازاي اصلا
وازاي بياخد قرارته
 ودا هياخدنا لخناقة شهيرة جدا
 حصلت بين رئيس الفدرالي
 وواحد من اقوى رؤساء امريكا
هنعرف تفاصيلها مع بعض في حلقة النهار دا
انا اشرف ابراهيم
 ودا المخبر الاقتصادي
في 3 ديسمبر سنة 1965
رئيس الولايات المتحدة في الوقت دا
 ليندون جونسون
 كان مقيم في مزرعته 
الموجودة في ولاية تكساس
 وتحديدا في جونسون سيتي
جونسون كان قاعد هناك بعيد عن البيت الابيض 
بيقضي فترة نقاهة
 بعد ما عمل عملية المرارة قبلها باسابيع
المهم جونسون في اليوم دا
كان غضبان ومتضايق جدا من ويليام مارتن
 رئيس مجلس الاحتياطي الفدرالي ساعتها 
لانه تحداه وما سمعش كلامه
جو كاليفانو مساعد جونسون بيحكي
ان الرئيس الامريكي من كثر ما هو كان غضبان 
من رئيس الفدرالي
اتصل على كثير من اعضاء الكونغرس 
وقال لهم نصا
هو انا ازاي هعرف ادير الدولة والحكومة
اذا كنت هعرف من الاخبار في التلفزيون 
ان مارتن بيدير الاقتصاد بمزاجه
بعدها جونسون اتصل بهنري فاولر 
وزير الخزانة الامريكي ساعتها
وقال له شوف لي فورا شخص قوي 
يمسك الفدرالي بدل مارتن 
مارتن لو استقال امريكا مش هتتدمر
بعدها بيومين اتنين وتحديدا يوم 5 ديسمبر 1965 
الاتنين تقابلوا وجها لوجه في المزرعة
رئيس الولايات المتحدة في مواجهة رئيس الفدرالي 
حصلت في اليوم دا خناقة تاريخية بين الاتنين 
بس قبل ما احكي لكم تفاصيلها
خليني اشرح لكم الاول 
ليه جونسون كان غضبان قوي كدا
من رئيس الفدرالي 
يعني ايه اللي مارتن عمله ضايقه بالشكل دا
هقول لك
في سنة 1951
الرئيس الامريكي هاري ترومان 
عين ويليام مارتن 
في منصب رئيس مجلس الاحتياطي الفدرالي 
علشان يبقى تاسع رئيس في تاريخ الفدرالي 
من لحظة تاسيسه سنة 1913
مشي ترومان وجاه بعده الرئيس
دوايت ايزنهاور
وفضل مارتن في منصبه 
مشي ايزنهاور
 وجه بعده الرئيس جون كيندي
 وفضل مارتن برضو في منصبه 
كيندي تقتل وجاه بعده الرئيس ليندون جونسون
وفضل مارتن برضو في منصبه كرئيس للفدرالي 
جونسون مشي وجاه ريتشارد نيكسون
 وبرضو فضل مارتن في منصبه
كرئيس للفدرالي لمدة سنة
من الاخر مارتن فضل ماسك الفدرالي
 من ابريل 1951 لحد يناير 1970
اكثر من 19 سنة على راس الفدرالي 
ودا يخليه صاحب اطول مدة
لرئاسة الفدرالي الامريكي في تاريخه
المهم على مدار السنوات ال 19
اللي راس فيهم الفدرالي
 مارتن ما كانش معروف عنه
 انه شخص صدامي مع الحكومة الامريكية
 او مع الكونغرس
كان بيميل دايما لانه يخلي السياسة النقدية 
اللي الفدرالي مسؤول عنها
 تكون متوافقة مع السياسة 
والاهداف العامة للادارة الامريكية الموجودة
ولكن الوضع دا كان له استثناءات 
ابرزها كان في ديسمبر سنة 1965
بس اللي حصل في الوقت دا كان له مقدمات
جونسون لما مسك الرئاسة 
بعد اغتيال كيندي في نوفمبر 1963
بحكم انه كان النائب بتاعه 
كان همه الرئيسي 
هو انه ينفذ الاجندة التشريعية لكيندي 
 كنوع من الوفاء ليه
وكان ابرز بند في الاجندة دي 
هو اقرار تخفيض كبير في ضريبة الدخل
 وبالفعل الكونغرس وافق على التخفيض دا
وجونسون وقع قانون الدخل
 او في فبراير سنة 1964
وفي نفس السنة
 جونسون كسب الانتخابات الرئاسية
 اللي خاضها ضد الجمهوري باري غولدواتر
من اللحظة دي
جونسون كان بيخوض حربين بالتوازي
 في نفس الوقت 
 الحرب الاولى في فيتنام
والحرب التانية كانت على الفقر في امريكا
الحربين دول احتاجوا مستويات انفاق حكومية مرتفعة
 ودا تسبب في حصول 
عجز كبير في الميزانية الفدرالية 
والعجز دا الحكومة الامريكية طبعا
 بتسده من خلال الاقتراض
المهم ارتفاع الانفاق الحكومي الامريكي 
كان بيترجم في صورة معروض نقدي زيادة
 وبالتبعية معدلات تضخم اعلى 
مين بقى المسؤول في امريكا 
عن ضبط معدل التضخم والسيطرة عليه
مجلس الاحتياطي الفدرالي الله يهد حيله
 زي ما كلنا عارفين
لكن دا ما كانش راي الادارة الامريكية وقتها
ادارة جونسون كانت شايفة ان الفدرالي 
ما لوش دعوة بمعدل التضخم
 ومش لازم يركز معاه ويحاول يسيطر عليه 
والافضل انه يركز على الجانب المتعلق بالبطالة 
ويحاول يوصل معدل البطالة في البلد 
للهدف القياسي اللي قيمته 4
من الاخر كدا
 الحكومة الامريكية كانت بتقول للفدرالي 
 اتشطر على البطالة
 وما لكش دعوة بالتضخم خالص
طب ايه الفكرة
باختصار الفدرالي لو حاول يسيطر على التضخم 
هيمشي في سكة السياسة النقدية التشددية
 يعني هيرفع اسعار الفايدة 
وهيقلل المعروض النقدي 
ودا شيء جونسون ما كانش عاوزه ابدا
لانه هيصعب عليه جدا
 تمويل سياساته الاقتصادية المحلية
 وتمويل حربه في فيتنام
علشان كدا جونسون كان بيشجع الفدرالي 
على ان سياسته النقدية تكون توسعية 
اسعار فايدة قليلة
 ومعروض نقدي كبير
 لكن رئيس الفدرالي 
كان شايف ان دا مش في مصلحة الاقتصاد 
ولو الفدرالي تاخر في التدخل 
من خلال رفع اسعار الفايدة
التضخم ممكن يخرج عن نطاق السيطرة
في اي لحظة
جونسون حاول يقنع مارتن
انه خوفه من خروج التضخم عن نطاق السيطرة 
مبالغ فيه 
ولكن مارتن ما اقتنعش 
خصوصا لما عرف بشكل سري 
من اتنين من اصدقائه النافذين في واشنطن
 وتحديدا السيناتور ريتشارد راسل
 رئيس لجنة القوات المسلحة في مجلس الشيوخ
وديفيد باكارد نائب وزير الدفاع الامريكي
ان الانفاق العسكري على حرب فيتنام
بيرتفع بسرعة 
وان جونسون مش صادق
 في الارقام اللي بيعرضها على الفدرالي والكونغرس 
بخصوص حجم الانفاق الحقيقي على الحرب
الكلام دا كان في يوليو سنة 1965
 ومارتن اول ما عرفه 
وصله لبعض اعضاء مجلس محافظي الفدرالي
وبرغم كدا 
في الاجتماع بتاع اللجنة الفدرالية للسوق المفتوحة 
في 28 سبتمبر سنة 1965 
مارتن ما حاوش انه يرفع اسعار الفايدة 
كان عاوز يقنع الرئيس جونسون الاول 
وبعدين يرفع
ولكن جونسون كان مصمم على رايه
وكان رافض تماما فكرة رفع اسعار الفايدة
وفي نفس الوقت
الرئيس الامريكي كان قلقان من مارتن
ومش واثق فيه
لدرجة انه قبل ما يدخل غرفة العمليات
في اكتوبر سنة 1965
علشان يعمل عملية المرارة
 بعت لمارتن وقال له
انا رايح المستشفى بكرا علشان اعمل عملية المرارة
اتوقع انك مش هترفع الفايدة 
وانا موجود في المستشفى
مارتن سكت شوية
 وبعدين قال له
هنستنى لما سيادتك تخرج من المستشفى
بعد ما جونسون خرج من المستشفى 
حاول يقنع مارتن 
انه يؤجل اي قرار له علاقة بالسياسة النقدية 
لحد يناير سنة 1966
لما يتم الكشف عن الميزانية المقترحة
للعام المالي 1967
ولكن مارتن رفض
لانه من ناحية قدر اخيرا يؤمن 
اصوات عدد كافي من اعضاء الفدرالي 
لتمرير قرار رفع سعر الفايدة 
ومن ناحية تانية 
هو كان متوقع ان الارقام اللي هيتم الاعلان عنها
في الميزانية غير دقيقة
المهم في صباح يوم الجمعة 3 ديسمبر سنة 1965
مارتن اتصل بوزير الخزانة الامريكي فاولر
وقال له ان الفدرالي
هيصوت النهار دا على قرار رفع سعر الفايدة
اعضاء مجلس محافظي الفدرالي ستة
 والسابع بتاعهم هو رئيس الفدرالي 
الستة تقسموا 
تلاتة مع الرفع وتلاتة ضده
مارتن كان هو الصوت المرجح
 وراح طبعا مع الرفع
وكانت نتيجة التصويت 4 مقابل 3
وعلى هذا الاساس 
تم رفع معدل الفايدة الرئيسي في امريكا 
بمقدار 50 نقطة اساس
من 4 ل 45
ودا رغما عن الرئيس جونسون
اللي معروف عنه
انه واحد من اقوى الشخصيات الامريكية 
اللي تولت المنصب دا
المهم جونسون اول ما عرف اللي مارتن عمله 
اتجنن وبعت له 
وبالفعل الاتنين تقابلوا في مزرعة الرئيس في تكساس 
بعد يومين من القرار 
وتحديدا يوم 5 ديسمبر سنة 1965
اول ما مارتن وصل المزرعة 
قابلته زوجة الرئيس ليدي بيرد جونسون
واللي كانت طبعا متضايقة من رئيس الفدرالي 
لانه هو السبب في ان زوجها
اللي لسه خارج من غرفة العمليات يغضب ويتعصب
علشان كدا اول ما لمحت خلقة مارتن
 قدامها في المزرعة قالت له 
اتمنى انك تكون تصرفت بناء على ضميرك 
وتكون مقتنع ان اللي عملته دا هو الصح
لان دا مهم جدا بالنسبة للرئيس
المهم بعد ما قابل المدام
ودخل على الرئيس 
 جونسون طلب من ضباط جهاز الخدمة السرية 
المسؤولين عن حراسته انهم يخرجوا من الاوضة 
ويسيبوهم لوحدهم
ولسان حال رئيس الفدرالي ساعتها
انت بتخرجهم ليه 
ليه لوحدنا 
انت هتعمل في ايه
جونسون اللي كان غضبان جدا 
اتهم مارتن بانه طعنه وانه تصرف وكانه فوق الرئاسة 
وتجاهل رغبات الرئيس 
وعمل شيء الرئيس ما وافقش عليه 
وممكن يؤثر على قدرته على البقاء في منصبه
وبعدين قال له يا مارتن اولادي بيموتوا في فيتنام 
وانت مش هتطبع الفلوس اللي انا محتاجها 
علشان الحرب دي
مارتن حكى بعدها 
انه اهتز جدا قدام جونسون في اللحظة دي
ولكنه في نفس الوقت
 كان مصمم على التمسك بموقفه
 وقال له يا ريس انا بلغتك قبل كدا 
اننا عاوزين نرفع اسعار الفايدة
وطلبت مني اديك فرصة واديتك
 وفي الاخر ما كانش ينفع نستنى اكثر من كدا
وعشان يهدي جونسون كمل وقال له
انت الرئيس وانا مجرد عامل
انا ما عنديش ناخبين يدعموني 
لكن معاي مجلس احيانا بيدعمني واحيانا لا
انا ما قلتش ابدا ان انا صح وانت غلط
لكن انا عندي قناعة قوية
ان قانون مجلس الاحتياطي الفدرالي 
خلى مسؤولية اسعار الفايدة 
ضمن اختصاصات الفدرالي
والحالة اللي احنا قدامها دي
بتعتبر واحدة من الحالات القليلة جدا
اللي قرار الفدرالي فيها لازم يكون نهائي
من الاخر كدا رئيس الفدرالي قال للرئيس
مش هنرجع في كلامنا
وبعد اكتر من ساعة من النقاش مع مارتن 
جونسون حس انه ندمان 
وعاوز يضرب نفسه بالجزمة
علشان ما قبلش استقالة مارتن
لما عرضها عليه قبل القرار دا بشهور
جونسون من كثر ضيقه من مارتن
 كلم نيكولاس كاتزنباك المدعي العام الامريكي 
وساله ازاي ممكن يعزل او يقيل رئيس الفدرالي
ولكن كاتزنباك ساعتها
قال له ان اختلاف رئيس الفدرالي
مع الرئيس مش مبرر قانوني للعزل 
الحالة الوحيدة اللي بيسمح بيها القانون 
باقالة عضو في مجلس محافظي الفدرالي 
هو انه لازم يكون فيه سبب واضح
القسم رقم 10 في قانون الاحتياطي الفدرالي 
الصادر سنة 1913 بيقول نصا 
يمكن للرئيس عزل محافظي الاحتياطي الفدرالي 
بشكل عاجل لسبب محدد
والسبب دا المحاكم الامريكية فسرته 
انه عدم كفاءة او اهمال في اداء الواجب 
او سوء تصرف
مارتن ما بينطبقش عليه اي سبب من دول 
علشان كدا جونسون ما قدرش يهوب ناحيته
علشان كدا ما فيش رئيس في تاريخ امريكا
 قدر يعزل رئيس الفدرالي من منصبه 
قبل نهاية ولايته
واللي مدي الفدرالي السلطة الجبارة دي 
هو القانون الامريكي
المشرعين الامريكيين من لحظة تاسيس الفدرالي
 قبل 110 سنة
حريصين على ان الفدرالي 
يكون مستقل بقدر الامكان عن السلطة التنفيذية
طب ليه بقول بقدر الامكان
باختصار لان استقلالية الفدرالي 
ما نقدرش نقول انها كاملة
الرئيس الامريكي القانون بيتيح له 
بعض الابواب الخلفية 
اللي ممكن من خلالها يؤثر على الفدرالي
وعشان تفهم النقطة دي اكثر
محتاج تعرف الفدرالي شغال ازاي اصلا
ومين اللي بيتحكم في قراره
بصوا يا جماعة في معظم دول العالم
اللي بيتحكم في السياسة النقدية
هي جهة واحدة اللي هي البنك المركزي
في امريكا الوضع مختلف شوية
اللي بيتحكم في السياسة النقدية في امريكا
هي حاجة اسمها نظام الاحتياطي الفدرالي
النظام دا مكون من 3 كيانات
الاول هو مجلس محافظي الاحتياطي الفدرالي
والتاني هو بنوك الاحتياطي الفدرالي
اما الكيان التالت والاخير
هو اللجنة الفدرالية للسوق المفتوحة
التلات كيانات دول
 اللي بيراقبهم هو الكونغرس الامريكي
 ودا بيحصل من خلال التقارير اللي بتوصل له
 بشكل دوري من مجلس محافظي الفدرالي
طب ايش معنى مجلس محافظي الفدرالي
هو اللي بيتعامل مع الكونغرس
باختصار لان المجلس دا
هو الحاكم لنظام الاحتياطي الفدرالي كله
والمسؤول عن عملياته
مجلس محافظي الفدرالي مكون من 7 اعضاء
ال7 دول اللي بيرشحهم لعضوية المجلس 
هو الرئيس الامريكي
وبعدين الترشيحات بتروح للكونغرس
لو وافق عليها بيبقوا اعضاء في مجلس المحافظين
لمدة 14 سنة غير قابلة للتجديد
من ضمن الاعضاء ال 7 دول 
الرئيس الامريكي بيرشح منهم رئيس
ونائب رئيس للفدرالي 
لو الكونغرس وافق على الترشيحات دي
بيتولوا المنصبين دول لمدة 4 سنين قابلة للتجديد
وهنا خد بالك من حاجة مهمة 
اوع تتخيل ان رئيس الفدرالي 
بيتغير بمجرد ما يتم انتخاب رئيس جديد لامريكا
لا رئيس الفدرالي بيتغير بس
في نهاية فترة ولايته هو 
ونروح بعيد ليه 
ترمب لما مسك امريكا في يناير 2017
ما قدرش يغير رئيسة الفدرالي وقتها جانيت يلين
غير بعد سنة من توليه لمنصبه 
لما ولايتها هي انتهت في فبراير 2018
نفس الكلام بينطبق على باقي 
اعضاء مجلس محافظي الفدرالي
ما حدش يقدر يهوب ناحيتهم
غير لما تنتهي ولايتهم بعد 14 سنة
المهم نسيب مجلس المحافظين 
ونروح لتاني كيان في النظام
هو بنوك الاحتياطي الفدرالي 
الامريكان لما جم ياسسوا الاحتياطي الفدرالي
 قبل 100 سنة 
كانوا حريصين انه يكون نظام لامركزي
عشان كدا قسموا الولايات المتحدة جغرافيا
ل 12 منطقة
وخلوا لكل منطقة بنك احتياطي فدرالي خاص بيها
وعلى هذا الاساس بقى فيه بنوك للاحتياطي الفدرالي
في بوسطن نيويورك فيلادلفيا 
وكليفلاند وريتشموند واتلانتا وشيكاغو 
  وسانت لويس ومينيابوليس وكانساس سيتي 
ودالاس وسان فرانسيسكو بورد
البنوك دي لها دور كبير
 في استقرار النظام المالي الامريكي
وفي وضع السياسة النقدية اللي بتحكم البلد
السؤال بقى
هل البنوك دي هي اللي بتحدد اسعار الفايدة 
ترتفع وللا تنخفض
 لا
طب هل مجلس محافظي البنك هو اللي بيحدد
برضو لا 
اومال مين
السؤال دا ياخدنا للكيان التالت 
في نظام الاحتياطي الفدرالي
واللي العالم كله قبل ايام
كان قاعد حاطط ايده على خده
مستني قراره
 في نهاية اجتماعه اللي تم عقده
ما بين 21 و22 مارس 2023
وانا هنا بتكلم على
 ال 
او اللجنة الفدرالية للسوق المفتوحة
 المعروفة اختصار باسم 
اللجنة دي يا جماعة مكونة من 12 عضو
ال 12 دول عبارة عن الاعضاء السبعة 
في مجلس محافظي الفدرالي 
بالاضافة لخمسة 
من محافظي بنوك الاحتياطي الفدرالي ال 12
طب انهي خمسة بالضبط في ال 12 بنك 
هم اللي بيبقوا اعضاء ال 
هقول لك
كل رؤساء بنوك الاحتياطي الفدرالي 
بيبدلوا مع بعض مقاعدهم في ال  كل سنة
 باستثناء بنك واحد بس منهم
بيحتفظ دائما وابدا بمقعده في اللجنة الفدرالية
للسياسة المفتوحة ما بيتغيرش
وهو بنك الاحتياطي الفدرالي في نيويورك
يعني فعليا فيه 11 بنك من بنوك الاحتياطي الفدرالي 
بيبدلوا مع بعض كل سنة
على 4 مقاعد في ال 
المهم اعضاء اللجنة دي بيجتمعوا 8 مرات كل سنة
وفي الاجتماعات دي بياخدوا القرارات المتعلقة
بالسياسة النقدية يعني هم اللي بيقولوا اسعار الفايدة 
تطلع وللا تنزل وللا تفضل مكانها
المفروض ان اللجنة دي تنتخب من ضمن اعضائها
رئيس ليها
ولكن جرت العادة في الفدرالي
ان رئيس مجلس محافظي البنك
اللي هو النهار دا مثلا جيروم باول
 يبقى هو برضو رئيس اللجنة
والنقطة الخطيرة دي تاخدنا لثغرة مهمة جدا
بتخلي الفدرالي قادر على تحدي الرئيس الامريكي
في احلك الظروف
يعني مثلا لو افترضنا ان جو بايدن 
قام بشكل تعسفي بعزل باول بدون سبب من منصبه
كرئيس لمجلس محافظي الفدرالي 
دا قرار غير قانوني 
بس باول علشان يثبت انه غير قانوني
هيحتاج يجري في المحاكم كثير
تفتكروا بقى ايه اللي ممكن الفدرالي يعمله
 علشان يعاند بايدن ويجبره على انه يفكر الف مرة
 قبل ما يقيل رئيس الفدرالي
حركة بسيطة جدا
باول لما يتعزل من منصبه كرئيس للفدرالي 
هيرجع لصفته قبل قرار التعيين
 وهي كونه عضو في مجلس محافظي الفدرالي 
 وبالتبعية هيكون عضو في 
اللجنة الفدرالية للسوق المفتوحة
وهنا ممكن زمايل باول
يسيبوا بايدن يعين براحته رئيس جديد للفدرالي 
ويلفوا هم من الناحية التانية
 وينتخبوا باول المعزول 
كرئيس للجنة الفدرالية للسوق المفتوحة 
المسؤولة عن وضع السياسة النقدية
والتحكم في اسعار الفايدة
كدا رئيس الفدرالي الجديد ما لوش لازمة 
لانه فاقد السيطرة على  
اهم كيان داخل نظام الاحتياطي الفدرالي 
وهو ال 
الحركة دي بالمناسبة اعضاء الفدرالي
 كانوا بيفكروا يعملوها في دونالد ترمب في 2019
 لما كثر الكلام عن احتمالية اقدامه 
على اقالة جيروم باول
ودا لو كان حصل
كانت هتبقى حركة محرجة جدا 
لرئيس اقوى دولة في العالم
 لانها هتظهره في مظهر العاجز عن التحكم
في مؤسسة هي في النهاية مؤسسة امريكية
وهيبقى عامل زي اللي رقص على السلم 
لا منه ساب الفدرالي في حاله
 من باب احترام استقلاليته
 ولا منه قدر يتحكم فيه
هي دي حكاية الفدرالي باختصار
لحد هنا انا خلصت كلامي 
وكالعادة عندي سؤال لحضراتكم
الاحتياطي الفدرالي المحدد الاكبر لسياساته
هو مصلحة المواطن الامريكي 
يعني بيرفع الفايدة علشان عاوز يسيطر على التضخم 
اللي بيؤذي المواطن الامريكي 
وما لوش دعوى خالص بتاثير سياساته
على المواطنين اللي عايشين في دول فقيرة
ارتفعت عليها فجاة تكلفة خدمة ديونها
بسبب قراراته
يولعوا بغاز هو ما لوش دعوة 
السؤال بقى
لو انت مواطن امريكي
هتبقى مع سياسة الفدرالي الحالية
وللا الناس الغلابة اللي عايشن برا امريكا 
هيصعبوا عليك
هتابع اجاباتكم في التعليقات
في النهاية ياريت لو عجبتكم الحلقة
وحابين تشوفونا تاني
اشتركوا في القناة
واستنونا في حلقات جديدة باذن الله
سلام
