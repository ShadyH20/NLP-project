انتو ناس منافقين وبتقولوا حاجة وتعملوا
حاجة تانية
وبتدوسوا علينا علشان تعملوا
 اعلامي على حسابنا احنا
كدول فقيرة
انتو من الاخر عاوزيننا نفضل فقرا
نمد ايدنا ليكم
وبتجبرونا على الالتزام بسياسات انتو
نفسكم مش ملتزمين بيها
وساعة ما بيجد الجد بتكونوا اول ناس
بتحطوا المبادئ دي تحت جزمكم
اللي فات دا كلام موجه للدول الغربية الغنية
وهو مش كلامي انا في الحقيقة
دا تقدروا تقولوا انه ملخص
لتصريحات عدد من الزعماء الافارقة من دول
زي اوغندا ونيجيريا ومالاوي والسنغال
وكان من ضمنهم نائب الرئيس النيجيري
اللي كتب من كم شهر مقال انتقد فيه الدول
الغربية واتهمها بالنفاق
طب ليه الافارقة زعلانين
هقول لك
دول زي امريكا وفرنسا والمانيا والنرويج
وغيرهم
عاملين قدام العالم كله في المؤتمرات
بتاعت المناخ انهم ابطال المناخ وخايفين
على البيئة وحريصين على تنفيذ سياسات
تقلل الاحتباس الحراري
ولكن السياسات دي مش بينفذوها
على نفسهم رغم انهم اكبر مصدر للغازات
الدفيئة اللي بتفاقم مشكلة المناخ
بالعكس هم رايحين يجبروا الدول الافريقية
الفقيرة انها تنفذ السياسات دي رغم
علمهم بضررها على النمو الاقتصادي
طوال السنين اللي فاتت الدول الغربية عمالة
تقول للافارقة مش هنديكم فلوس تطوروا
مشاريع الوقود الاحفوري عندكم زي
النفط والغاز
رغم ان الدول دي في امس الحاجة للنوع دا
من المشاريع
لكن اول ما بوتين عملها فيهم ودخل
اوكرانيا وقطع الغاز عن اوروبا
كل الدول الغنية اللي كانت لسه بتدي
محاضرة للافارقة عن مساوئ الوقود الاحفوري
جريوا على افريقيا يترجوها تزود انتاجها
من النفط والغاز باقصى سرعة
نفاق وازدواجية معايير زي ما الكتاب بيقول
واللي يزعل بقى هو ان الدول الغنية دي
رايحة دلوقت تساعد افريقيا علشان ترفع
انتاجها من النفط والغاز علشان تاخد الانتاج دا
لنفسها بس
مش عاملين حسابهم ان الانتاج يوجه
للاسواق الافريقية المحلية اللي بتعاني بالفعل
من نقص شديد في الطاقة
ايه هي القصة بالضبط
ازاي قضية المناخ بالنسبة للدول الغربية
كانت صنم عجوة اول ما جاعوا اكلوه
وازاي سياساتهم بتساهم في ابقاء
الدول الافريقية في فخ الفقر غير قادرة على
الخروج منه
دا جزء من اللي هندردش فيه مع بعض
في حلقة النهار دا
انا اشرف ابراهيم ودا المخبر الاقتصادي
في القرن ال 18 ملكة اوروبية كانت
قاعدة لا بيها ولا عليها في القصر بتاعها
لقيت الحاشية بتوعها جايين يقولوا لها الحقي
في مجاعة والشعب مش لاقي حتى العيش
او الخبز ياكله
قامت ردت عليهم بكل براءة وقالت لهم
طالما مش لاقيين عيش خليهم ياكلوا كيكة
الواقعة دي مرتبطة باسم ماري انطوانيت
ملكة فرنسا وزوجة لويس السادس عشر
لكن المؤرخين بيشككوا في صحة انتساب
الواقعة دي ليها
ولكن مش مهم مين اللي قال الجملة
الظريفة دي
المهم دلالاتها
ببساطة الواقعة دي بتوضح الانفصال الشديد
اللي بتعاني منه النخب الغنية عن واقع
الناس العادية
علشان كدا القصة دي في رايي هي افضل
ما يعبر عن العلاقة بين الدول الغنية
والدول الفقيرة فيما يخص سياسات
المناخ تحديدا
باختصار الافارقة صوتهم تنبح خلال
السنين الاخيرة وهم بيترجوا الدول الغنية
في انها تمول مشاريع النفط والغاز عندهم
علشان يعالجوا مشكلة نقص الطاقة المزمن
اللي بتعاني منها دول القارة
وفي المقابل الاوروبيين والامريكان
ابطال المناخ كانوا بيردوا عليهم دايما
مش هنديكم فلوس تعملوا بيها مشاريع
وقود احفوري تلوثوا بيها الجو
وروحوا اعملوا مشاريع طاقة متجددة زي
طاقة الرياح
الكلام دا للوهلة الاولى انت ممكن تشوفه
حرص من الدول الغربية على انها تدعم
مشاريع الطاقة الصديقة للبيئة بس
يعني هم ما عندهمش مشكلة انهم يدعموا
مشاريع طاقة في افريقيا
بس كل مشكلتهم مع مشاريع الوقود
الاحفوري اللي بتلوث الجو
ولكن في حقيقة الامر الغرب بيقول للافارقة
مش لاقيين عيش كلوا كيكة
طب ازاي
خليني احكي لكم حكاية سريعة
في 2014 منظمة السلام الاخضر
 
عملت تجربة في قرية هندية صغيرة اسمها
دارناي
التجربة دي كانت عبارة عن تحويل القرية
لاول منطقة في الهند بتعتمد بشكل كامل
في استهلاكها من الكهربا على الطاقة
الشمسية بس
اول ما تم الاعلان عن التجربة دي الدنيا
تقلبت في الاعلام الدولي وحصل احتفاء
كبير بالقرية الهندية اللي هتكون نموذج
يحتذى به في رفض الاستسلام او الوقوع في
فخ صناعة الوقود الاحفوري
المهم اول يوم يشغلوا فيه شبكة الكهربا
في القرية على الواح الطاقة الشمسية
الكهربا قطعت في خلال ساعات بعد ما تم
استنزاف البطاريات
ساعتها الجماعة بتوع المحطة راحوا قالوا
لسكان القرية معلش يعني لو ما فيهاش اساءة
ادب يا ريت ما تشغلوش التلاجات ولا اجهزة
 التلفزيون علشان البطاريات
بتخلص بسرعة
والناس سمعت الكلام وصبرت
وفي اغسطس من نفس السنة المنظمة دعت
احد السياسيين الهنود لزيارة القرية الهندية
علشان تفرجه على التجربة العظيمة بتاعت
الطاقة الشمسية
ساعتها سكان القرية اول ما عرفوا طلعوا
يستقبلوه في الشوارع وهم شايلين لافتات
مكتوب عليها عاوزين كهربا من الحقيقية
بدل الكهربا الفشنك اللي عندنا دي
وبالفعل تم توصيل القرية على شبكة الكهربا
الرئيسية اللي شغالة بالفحم
وساعتها سكان القرية جريوا على الالواح
الشمسية يكسروها
لان الكهربا الجديدة المنتجة بالفحم اولا
ما بتقطعش ومتوفرة باستمرار وبتسمح لهم
يشغلوا كل اجهزتهم في نفس الوقت
وثانيا الكهربا دي ارخص بكتير
تقريبا بتكلف تلت تكلفة الكهربا بتاعت
الطاقة الشمسية
علشان كدا ما زعلوش على وقف مشروع
الطاقة الشمسية عندهم
بالعكس النهار دا الموقع بتاع مشروع الطاقة
الشمسية في قرية دارناي السكان حولوه
لا مؤاخذة لزريبة مواشي
دا معناه ببساطة ان الطاقة المتجددة زي طاقة
الرياح والطاقة الشمسية ما ينفعش تكون بديل
عملي للطاقة المنتجة عن طريق
الوقود الاحفوري
ودا شيء نقدر نتاكد منه بمجرد ما نبص على
اقتصادات الدول الغنية
يعني كل الدول الصناعية الغنية اللي نعرفها
قصص نجاحها قامت على الوقود الاحفوري
ولحد النهار دا الاقتصادات دي معتمدة بشكل
ساحق على مصادر طاقة ملوثة للبيئة زي النفط
والغاز والفحم
ما فيش دولة فيهم بتعتمد على طاقة الرياح
او الطاقة الشمسية
ودا ببساطة لان فيه ليل وفيه غيوم وفيه ايام
ما فيهاش رياح
وساعتها عملية توليد الطاقة هتقف
والكهربا هتقطع
واحد هيقول لي اومال البطاريات لازمتها ايه
ما احنا ممكن نخزن الطاقة المنتجة
عن طريق المصادر المتجددة زي الشمس
والرياح في بطاريات بحيث لما يبقى فيه
غيوم او يبقى ما فيش رياح نعتمد على
الطاقة المخزنة دي
ودا كلام نظريا جميل لكنه مش عملي
كل البطاريات الموجودة في العالم النهار دا
اخرها تخزن ما يعادل 75 ثانية من الاستهلاك
العالمي من الكهربا
وفي ظل اتساع سوق البطاريات من المتوقع
توصل قدرة التخزين الاجمالية للبطاريات
على مستوى العالم اقل من 11 دقيقة
من الاستهلاك العالمي على سنة 2030
علشان كدا ما فيش دولة صناعية بتعتمد بشكل
كبير على طاقة الرياح او الطاقة الشمسية
لان لو دا حصل فساعتها هنلاقي
المصنع بيوقف اول ما الرياح تهدى او اول
ما الدنيا تغيم
كل مصانع الصلب والاسمدة مثلا في اوروبا
وامريكا شغالة بالفحم والغاز
وعلى هذا الاساس بنلاقي النهار دا ان اكتر
من تلت ارباع الطاقة المستهلكة
في الدول الغنية
مصدرها وقود احفوري
الطاقة الشمسية وطاقة الرياح بيشكلوا
اقل من 3
وبرغم كل دا بنلاقي الدول الغربية بتنظر
على الدول الفقيرة
وبتحاول تحرمها من تطوير مشاريع لاستخراج
النفط والغاز وبالتالي توفير احتياجاتها من
الطاقة وبالتبعية من التنمية الاقتصادية
قال ايه علشان تحافظ على البيئة
يعني انتو خاربين الدنيا في استهلاك الوقود
الاحفوري وجت على افريقيا الغلبانة هي اللي
هتلوث البيئة وتوسع خرم الاوزون
لما تعمل مشاريع توفر لنفسها احتياجاتها
القليلة من الطاقة
وهنا خليني ادي لكم شوية معلومات سريعة
اولا الشخص اللي عايش في الدول الغنية
المتقدمة بيستهلك طاقة مولدة من الوقود
الاحفوري اكتر من كل الطاقة اللي بيستهلكها
23 افريقي فقير
ثانيا بقى انت عندك مليار شخص
في افريقيا بيستهلكوا كهربا اقل من اللي
بيستهلكها سكان اسبانيا اللي عددهم
47 مليون نسمة
ثالثا بقى ودا الاهم
قارة افريقيا كلها على بعضها مسؤولة فقط
عن 3 من انبعاثات الكربون في العالم
ولو ركنا جنوب افريقيا على جنب
النسبة هتبقى اقل بكتير
على الناحية التانية بقى بنلاقي الدول الغنية زي
امريكا وكندا واليابان ودول اوروبا الغربية
مسؤولين مع بعض عن اكتر من 50
من الانبعاثات
رغم ان عدد سكانهم ما بيشكلش اكتر
من 12 من سكان العالم
وخد الكبيرة بقى
بحسب وكالة الطاقة الدولية
لو الولايات المتحدة والاتحاد الاوروبي نفذوا
بصدق كل سياسات المناخ اللي اتفقوا عليها
وطبقوها بالحرف
ففي افضل الاحوال الطاقة المتجددة مش
هتوفر لهم اكتر من تلت احتياجاتهم
من الطاقة على سنة 2050
يعني الغرب لسه هيفضل معتمد على الوقود
الاحفوري لعقود قدام كمان
وبرغم الحقايق دي الدول الغنية شايفة ان منع
افريقيا من تطوير مشاريع توفر احتياجاتها
من الطاقة باستخدام الوقود الاحفوري زي
ما هم نفسهم بيعملوا هو اللي هيحل مشكلة
الاحتباس الحراري
في مؤتمر المناخ 26 اللي انعقد
في نوفمبر اللي فات
الدول الغنية تعهدت بوقف تمويل مشاريع
استخراج الغاز الطبيعي في الخارج بس
يعني هم مش هيوفروا تمويل لاي دولة
مثلا في افريقيا او امريكا اللاتينية لو عاوزين
يعملوا مشروع غاز
بس عندهم هم هيطوروا مشاريع غاز عادي
هم طبعا اخدوا التعهد دا بقلب جامد لانهم
ما كانوش محتاجين غاز من حد
روسيا كتر خيرها كانت مغرقة القارة الاوروبية
غاز طبيعي رخيص وما كانتش مخلياهم
نفسهم في حاجة
فالغاز كان كتير
لكن زي ما بيقولوا يا مستكتر الايام اكتر
في اواخر فبراير اللي فات الرئيس الروسي
فلاديمير بوتين امر الجيش الروسي بدخول
الاراضي الاوكرانية
ومن اللحظة دي القارة احوالها تشقلبت
واسواق الطاقة في العالم كله وخصوصا
في اوروبا ولعت
بوتين قطع عنهم
الغاز وقفل نورد ستريم 1
في اللحظة دي بقى بنشوف احلى يو تيرن
ممكن تشوفه في حياتك
لف وارجع تاني
اوروبا وامريكا لسياسات المناخ
انت مين يا ابني ما اعرفكش
اولاف شولتس مستشار المانيا والمدافع الاول
عن الطاقة النظيفة في اوروبا طار على
السنغال في مايو اللي فات في اول زيارة
ليه لافريقيا
علشان يتابع بنفسه تطوير السنغال لحقل
غاز من المفترض انه هيشتغل السنة الجاية
شولتس راح قال للسنغاليين احنا معاكم
في مشاريع الغاز وهندعمكم بشكل مكثف
يا راجل ايه اللي جد
دا الرئيس السنغالي نفسه كان بيترجاكم
قبلها ب 8 شهور تقريبا تدعموا مشاريع الغاز
في البلد وما حدش عبره
في 24 سبتمبر 2021 الرئيس السنغالي
ماكي سال وقف قدام الجمعية العامة
للامم المتحدة في نيويورك وقال للحضور
يا جماعة الدول بتاعتنا ما تقدرش تحقق
تحول في مجال الطاقة وتتخلى عن مشاريع
الطاقة الملوثة للبيئة اللي البلدان الصناعية
نفسها بتعتمد عليها بدون ما يكون فيه
بديل قابل للتطبيق وفي نفس الوقت
عادل ومنصف
امتنعاكم عن تمويل عملية تطوير قطاع الغاز
عندنا هيشكل عقبة رئيسية بالنسبة لنا
طبعا كلامه دا لما قاله في الامم المتحدة
ولا حد من اوروبا عبره
ولكن بفضل بوتين لقى زعيم اقوى دولة في
اوروبا بعدها بكام شهر جاي له زيارة 3 ايام
يترجاه انه يكثف تطوير مشاريع الغاز
لان المانيا تعبانة ومحتاجة غاز
طب سياسات المناخ والطاقة النظيفة
وكل الكلام اللذيذ دا
لا اركنها دلوقت
الكلام دا مش هيدفي الالمان في الشتا
المهم قبل زيارة المستشار الالماني للسنغال
بشهر وتحديدا في ابريل 2022
شركة البترول الوطنية النيجيرية 
تفاجات بان عندها ضيوف مهمين
سفيرة الاتحاد الاوروبي في نيجيريا
صامويلا ايثوبي
جاية تزورهم وجايبة معاها سفراء فرنسا
وايطاليا والبرتغال واسبانيا
المجموعة دي كانوا لمين بعضهم
وجايين مقر الشركة المملوكة للحكومة النيجيرية
علشان يقنعوا النيجيريين انهم يزودوا انتاجهم
من الغاز بحيث يوفروا لاوروبا جزء من
احتياجاتها من الغاز اللي ضاعت لما بوتين
قفل الحنفية
ايطاليا هي كمان جريت على الجزائر وانغولا
وجمهورية الكونغو وموزمبيق علشان الغاز
فجاة مشاريع الغاز الطبيعي في افريقيا
بقت حلوة وعليها سكر ومش بتلوث الجو
من الاخر الاوروبيين ما عندهمش مشكلة
في انهم يدعموا مشاريع الغاز الطبيعي
في افريقيا طالما الغاز دا رايح لهم
وهم محتاجينه
المواطن الفرنسي والالماني والايطالي
ممكن يشوف دا ذكاء من حكومته اللي بتدور
على مصلحته
لكن على الناحية التانية المواطن اللي عايش
في دولة افريقية زي نيجيريا مثلا
بيشوف دا نفاق
وازدواج معايير
لانه كان شاهد على مناشدة بلده للدول الغنية
في مساعدتها على تطوير مشاريع الغاز
الطبيعي علشان تقدر تحل ازمة الطاقة اللي
في البلد
لكن الدول الغنية فضلت مطنشة النيجيريين
وبتقول لهم كلوا كيكة بدل العيش
او استخدموا الطاقة النظيفة بدل الوقود
الاحفوري اللي عندكم منه كميات كبيرة
وجزء بسيط منه ممكن يغير لكم حياتكم
نيجيريا يا جماعة هي تاني اكبر منتج
للنفط في افريقيا
وصاحبة اكبر احتياطيات من الغاز الطبيعي
في القارة
ولكن برغم الثروات دي كلها
في حوالي 85 مليون نيجيري النهار دا اللي
هم تقريبا نص سكان البلد عايشين
بدون شبكة كهربا
طب ازاي دا يحصل في حين ان عندهم غاز
يشغل الكهربا في 10 دول مع بعض
باختصار ما فيش استثمارات كافية بتضخ في
قطاع الغاز النيجيري
طول السنين اللي فاتت الدول الغنية كانت
بتقول للنيجيريين تمدنوا يا شوية فقرا
واستخدموا الطاقة النظيفة
واعملوا حسابكم اننا مش هنمول غير
المشاريع دي
لاننا ابطال المناخ ومبادئنا ما بتتجزاش
لكن بعد ما بوتين عمل اللي عمله المبادئ
طلعت بتتجزا عادي
وبتداس بالجزمة كمان
وطلع الاوروبيين بيستثمروا عادي
في مشاريع الغاز الطبيعي اللي بتلوث الجو
ومشروع خط انابيب الغاز العابر للصحراء
  
اللي بيربط نيجيريا بالنيجر والجزائر علشان
يوصل الغاز في النهاية لاوروبا رجع تاني
للحياة بعد ما فضل سنين مركون في الدرج
علشان كدا في مايو اللي فات
يمي اوسينباجو
نائب الرئيس النيجيري كتب مقال مهم جدا
في الايكونوميست البريطانية بيؤكد فيه
على نفاق الدول الغنية فيما يخص
سياسات المناخ
الراجل بيقول احنا كافارقة محتاجين طاقة
تكفي اكبر من مجرد اضاءة البيوت
احنا عاوزين طاقة وفيرة تخلينا قادرين نخلق
وظايف صناعية وتجارية ونشارك
في الاقتصاد العالمي
وبرغم اننا عندنا غاز كتير الدول الغنية وخاصة
اوروبا بتقول لنا كدول افريقية استخدموا
مصادر الطاقة البديلة بس
وبترفض دعم اي مشاريع للغاز رغم فوائدها
الفورية والجوهرية
ودا تقريبا نفس الكلام اللي قاله
يوويري موسيفيني رئيس اوغندا في مقال
نشره على وول ستريت جورنال في
اكتوبر 2021
موسيفيني بيقول افريقيا مش ممكن تضحي
بازدهارها المستقبلي علشان خاطر اهداف
المناخ الغربية
وكمل وقال الوكالات المسؤولة عن المساعدات
الغربية بتضخ اموال في مشاريع طاقة
الرياح والطاقة الشمسية في جميع انحاء
القارة الافريقية
الشغل دا بيتمنظروا به على الاعلام عندهم
في اوروبا وامريكا
لكن على ارض الواقع الاستثمارات دي
بتترك للافارقة كهربا غير موثوقة ومكلفة
وبيخلونا نعتمد على مولدات الديزل
والبطاريات في الايام اللي فيها غيوم او اللي
ما فيهاش رياح
دا غير طبعا ان المولدات والليثيوم
بتاع البطاريات بيلوثوا البيئة
اللي الناس دي بتعمله بيحبط محاولات افريقيا
للخروج من دايرة الفقر
لاننا ما نقدرش نخرج من الفقر بدون طاقة
يعتمد عليها
الصناعة عندنا في افريقيا مش هتقدر
تجذب استثمارات وبالتالي مش هنعرف نخلق
فرص عمل بدون ما يكون عندنا مصدر
طاقة ثابتة
وحتى الزراعة هتعاني لانها قايمة على
الاسمدة الاصطناعية
والاسمدة محتاجة غاز طبيعي علشان تتصنع
دا عينة من الكلام اللي الرئيس الاوغندي قاله
ولكن زي ما قلت لكم من شوية
الدول الغنية كانت رافضة تدعم مشاريع
الغاز في افريقيا مش علشان المناخ زي
ما بيقولوا وانما علشان ما لهاش
مصلحة في دا
خد عندك مثلا النرويج
في مارس اللي فات لقينا النرويج بتعلن انها
هترفع انتاجها من الغاز الطبيعي في
اسرع وقت علشان تسد مكان الغاز الروسي
وبالفعل رفعوا انتاجهم وكسبوا شوية فلوس
زي الفل
ايرادات النرويج من النفط والغاز السنة دي
من المتوقع انها توصل لما يعادل
117 مليار دولار
والسنة الجاية الرقم مرشح انه يوصل
ل 131 مليار دولار
وهنا نسال سؤال ساذج شوية
طب ليه يا نرويجيين بدل ما ترفعوا
انتاجكم من الغاز اللي بيلوث البيئة
ما تروحوش تعملوا في اوروبا مشاريع طاقة
شمسية وطاقة رياح
وخليني انا اجاوبك
باختصار لانهم عارفين ان دا كلام فارغ
وما يسعفش حد
والطاقة المتجددة مستحيل على الاقل في
المدى القريب والمتوسط انها تكون بديل
عملي للغاز
مستحيل
لما نيجي نبص على الاقتصاد النرويجي
نفسه هنلاقي ان النفط والغاز بيشكلوا 41
من الصادرات
و14 من الناتج المحلي الاجمالي
و14 من الايرادات الحكومية
دا غير ان القطاع اللي بيلوث البيئة دا
بيشغل ما بين 6 و7 من العمالة في البلد
النرويج بتمتلك اكبر احتياطيات من
الهيدروكربونات في اوروبا
والنهار دا النرويجيين تفوقوا على الروس وبقوا
اكبر مصدر للغاز الطبيعي في اوروبا
رئيس وزراء النرويج
جوناس غار ستور
لما كان فيه كلام قبل مؤتمر المناخ 26
على احتمال فرض قيود على صناعة
الوقود الاحفوري
طلع واعترض وقال يا جماعة التنقيب
عن النفط والغاز هيكون ليه دور حاسم
في الانتقال في المستقبل للطاقة المتجددة
اهو شايفين النرويج دي
هي نفس البلد اللي طول السنين
اللي فاتت بالتعاون مع 7 دول تانية
من دول البلطيق والشمال الاوروبي
بتضغط على مؤسسات التمويل والتنمية
الدولية زي البنك الدولي علشان تقنعها تتوقف
تماما عن تمويل اي مشروع للغاز والنفط
في الدول النامية الفقيرة اعتبارا
من نهاية 2024
ودا طبعا كان بدعوى الحفاظ على المناخ
يعني انت عارف ان الغاز مهم
وبتنتجه بكميات كبيرة
وفي نفس الوقت رايح تسلط المؤسسات
الدولية زي البنك الدولي وتقول لها ما تديش
تمويل للدول الافريقية اللي عاوزة تطور
مشاريع غاز
دا كدا مع كامل احترامنا مش حرص
على المناخ
دا حرص على ابقاء الدول الافريقية فقيرة
وبعيدة عن اسواق الطاقة
وقبل كل دا
دا نفاق وازدواج معايير
وبالمناسبة الولايات المتحدة موقفها
في القصة دي مش احسن من الاوروبيين
السنة اللي فاتت الرئيس الامريكي جو بايدن
كان حاضر قمة المناخ
وهناك فتح صدره وقال يا جماعة التقلبات
الحالية اللي بتحصل في اسعار الطاقة
لازم تكون دافع لنا اننا نضاعف جهودنا
في نشر الطاقة النظيفة مش نتراجع عنها
المؤتمر خلص وروح بالسلامة البيت الابيض
وبعد ما رجع ب 3 ايام بالضبط
طلع يهاجم اوبك علشان ما زودوش انتاجهم
من النفط الخام اللي بيلوث البيئة
طب هل كلامي دا معناه ان ما فيش
مشكلة مناخ ملحة او ان العالم مش لازم يطور
مصادر نظيفة للطاقة ويستثمر فيها بقوة
طبعا لا
كل الفكرة هي انه لازم يكون فيه
عدل واتساق
لما الدول الغنية اللي مغرقة العالم بانبعاثات
تعمل سياسات مناخية ما تنفذهاش
غير على الدول الفقيرة اللي نصيبها من
الانبعاثات ضئيل ولا يذكر
وتحرمها من استغلال مواردها من الوقود
الاحفوري وتجبرها على بدايل غير عملية
يبقى دا ظلم
الفقرا في افريقيا اللي ما عندهمش كهربا
محتاجين يكون عندهم كهربا بغض النظر
عن مصدرها
خصوصا لو مصدرها الغاز الطبيعي اللي هو
اقل انواع الوقود الاحفوري تلويثا للبيئة
وفي نفس الوقت اكتر نوع الدول الغنية نفسها
بتستخدمه في توليد الكهربا
ويمكن افضل حاجة اختم بيها الحلقة دي
هي جملة قالها فيرنر ايوكيجبا نائب رئيس
غرفة الطاقة الافريقية في تصريح
لفورين بوليسي في يوليو اللي فات
الراجل بيقول لك لو انت موجود في جناح
الولادة في مستشفى في ضواحي مدينة
مايدوغوري النيجيرية
ساعتها مش هتهتم اذا كانت الكهربا اللي
المستشفى دي شغالة بيها مصدرها الفحم
اللي بيلوث البيئة وللا غيره
لان اهم حاجة بالنسبة لك ان يكون فيه كهربا
اصلا في جناح الولادة
انا كدا خلصت كلامي
وكالعادة عندي سؤال لحضراتكم
برايك هل الدول الغربية ممكن تتراجع
عن دعم مشاريع الغاز في افريقيا بمجرد
انتهاء ازمة الطاقة عندهم
وللا التزامهم الحالي التزام طويل الاجل وهم
 عرفوا غلطهم
هتابع اجاباتكم في التعليقات
في النهاية يا ريت لو عجبتك الحلقة دي
حابب تشوفنا تاني
اشترك في القناة
واستنانا في حلقات جديدة باذن الله
سلام
