عمرك سالت نفسك
ليه فيه ناس كتير حاسة بالفقر وضيق الحال
رغم انهم فعليا مش فقرا
بل بالعكس
الناس دي دخلها كبير جدا
وغيرهم بيحلم بعشره
لكن برغم كدا الدخل الكبير دا
مش بيكفيهم
وشايفين انهم محتاجين فلوس اكتر
علشان يبقوا مبسوطين ويعرفوا يعيشوا
عيشة مريحة
الناس المحترمة دي لو جيت سالتها
ازاي يا عم الحج دخلك الكبير دا
مش بيكفيك
حيقول لك احتياجاتي كتير
ولكن دي في الحقيقة اجابة غلط
سواء هو مدرك دا او لا
في الواقع جزء كبير من احساسنا بضيق الحال
سببه اننا ناس فاشلة في ادارة فلوسنا
وفي نفس الوقت ضعاف الشخصية
وبنستسلم لامراض اجتماعية
ابرزها الفشخرة
والمصيبة هي اننا في كتير من الاحيان
ما بيبقاش معانا فلوس نتفشخر بيها
فبنلجا للاقتراض او التقسيط
علشان نتفخشر على اللي حوالينا
او نحاول نواكبهم في انماط انفاقهم
لو مستواهم المادي اعلى مننا
ومحصلة السلوك الساذج دا
هو فقر وعدم رضا وضياع للمال
ومشاكل اجتماعية
وقتل لاي فرصة لتحقيق ثروة
في يوم من الايام
احنا ليه بقى بنتفشخر
وبنترسم على بعض
وازاي الفشخرة جايبانا لورا
وازاي عمرك ما حتحقق ثروة
ولا حتشمها طول ما انت عندك داء الفشخرة
وايه اللي يخلي انسان بالغ عاقل
يصرف فلوسه باستمرار
على حاجات هو مش محتاجها فعلا
وليه فيه ناس مرتبها عمره ما حيكفيها
مهما زاد
وايه اللي يخلي ناس عايشة مبسوطة
بمرتب معقول
وناس تانية عايشة على طول في قلق وتوتر
ومرتبها الكبير مش بيكفيها
وايه اللي يخلي واحد ما حيلتوش اللضا
يشتري حاجة غالية جدا
ما تناسبش وضعه المالي
وازاي ممكن نعالج نفسنا من داء
المباهاة والفشخرة
والسؤال الاهم بقى
احنا ليه لازم نعيش عيشة اهالينا
دا جزء من اللي حندردش فيه مع بعض
في حلقة النهار دا
انا اشرف ابراهيم
ودا المخبر الاقتصادي
في سنة 1986
مؤسسة  الامريكية لبحوث الراي العام
عملت استطلاع راي
سالت فيه مجموعة من الامريكيين
سؤال مثير جدا للاهتمام
والسؤال ببساطة بيقول
من وجهة نظرك يا كابتن
ايه هو مقدار الدخل السنوي
اللي انت محتاجه علشان تحقق كل احلامك
وتعيش عيشة سعيدة
وجواب الناس دي
كان 50 الف دولار سنويا
في المتوسط
مش محتاجين اكتر من كدا
تمر الايام ويرجعوا يسالوا
نفس المجموعة نفس السؤال سنة 1994
يعني بعد 8 سنين تقريبا
وساعتها جواب الناس دي
يتغير ويقولوا عاوزين
102 الف دولار سنويا في المتوسط
علشان نعيش مبسوطين مش 50 الف بس
ودا طبعا يخليك تستغرب وتسال
هو ازاي الناس دي غيرت رايها بالسرعة دي
هم مش قالوا الاول ان ال 50 الف دولار
في السنة يكفوهم
ليه المبلغ اللي هم محتاجينه
علشان يعيشوا عيشة سعيدة
زاد باكثر من 100
واحد حيقول لي طبيعي المبلغ يزيد يا اشرف
بسبب التضخم
لكن خليني اقول لك ان التضخم
عمره ما يفسر ارتفاع المبلغ بالضعف
خلال الفترة الزمنية القصيرة دي
ال 10 دولار امريكي في يناير سنة 1986
قوتها الشرائية بتعادل 9 دولار و47 سنت
في يناير سنة 1994
يعني القوة الشرائية للدولار زادت ما قلتش
وبالتالي التضخم هو مش هو السبب
الزيادة اللي الناس طلبتها دي في الحقيقة
ليها سبب تاني
والسبب دا هو ان جزء كبير من الناس
كل ما زاد دخلها كل ما زاد شعورهم بعدم الرضا
ودا لان تطلعاتهم زدات
الناس دي احتياجاتها الاساسية هي
ما تغيرتش تقريبا
لكن رغباتها وتطلعاتها هي اللي تغيرت
جولييت شور استاذة الاقتصاد وعلم الاجتماع
بجامعة بوسطن
عملت استطلاع راي حاولت خلاله
تفهم دماغ الناس دي
اللي كل ما دخلها يزيد
احتياجاتها بتزيد
ورضاها عن حياتها بيقل
المهم في الاستطلاع دا
تلتين الناس اللي بيكسبوا اكتر
من 75 الف دولار في السنة
قالوا انهم محتاجين ان دخلهم
يزيد ما بين 50 ل 100
علشان يحسوا بالرضا
في حين انها لما راحت سالت
الناس اللي بتكسب
اقل من 30 الف دولار بس في السنة
اقل من 20 منهم
هما اللي قالوا انهم محتاجين ان دخلهم يزيد
بنفس النسبة علشان يحسوا بالرضا
السؤال بقى
التباين الواضح بين الطرفين دا
جاي منين
يعني ايه اللي يخلي واحد راضي
ب 30 الف دولار في السنة
ومبسوط
وواحد بيكسب اكتر من 75 الف دولار
وحاسس ان الدنيا ضيقة
وانه مش عايش ولسة محتاج
يكسب فلوس اكتر
علشان يحس انه راضي عن حياته
السبب الرئيسي ورا الاختلاف دا
هو طريقة الانفاق
احنا في العادة بنصرف فلوسنا
على حاجة من اتنين
يا اما احتياجات
يا اما رغبات
الاحتياجات معروفة
وهي الاكل والشرب والسكن
واللبس والتعليم والصحة
الرغبات بقى على الناحية التانية
ما لهاش حدود
وعدم محدوديتها دا
هو سبب الخراب كله
زمان كان مفهوم الغود لايف
او الحياة الجيدة بالنسبة للناس
كان مرتبط بحاجات زي الزواج السعيد
ووجود اطفال وامتلاك وظيفة جيدة
بتوفر دخل معقول
لكن في اخر 30 سنة
رؤية الناس للشكل الامثل
للحياة الجيدة
تغير بشكل صارخ
النهار دا لو سالت ناس كتير
ايه هي العناصر الضرورية
اللي لازم تكون متوفرة
علشان تعتبروا نفسكم عايشين حياة جيدة
حتلاقي الناس بتتكلم على بيت ملك للسكن
وشاليه للمصيف
وحمام سباحة
وتلفزيون في غرفة المعيشة
وتلفزيون تاني في اوضة النوم
والسفر برا
وهدوم ماركة كذا
وعربية تانية للمدام
ووظيفة مرتبها كبير
وفلوس كتير في البنك
انا عارف ان الاغلبية الكاسحة من الناس
لا تملك كل الحاجات دي في نفس الوقت
وعايشة من غيرها عادي جدا
بس السؤال بقى
الناس اللي لا تملك الحاجات دي
راضية عن حياتها
جزء كبير منهم مع الاسف
غير راضي
وحاسس دايما ان فيه حاجة نقصاه
حتى لو الحاجة اللي نقصاه دي
مش حاجة اساسية
في الحقيقة الرضا بقى عملة نادرة
اليومين دول
ودا راجع بشكل كبير لانماط استهلاكنا
اللي بتتسم بالتنافسية من ناحية
وبالغباء وضيق النظر من ناحية تانية
دايما لازم نعلي على بعض
ودا ياخدنا لاهم نقطة في الحلقة
وهي ظاهرة  
او الاستهلاك التفاخري
الاستهلاك التفاخري دا مصطلح اخترعه
عالم الاقتصاد الامريكي ثورستين فيبلين
وقدمه للناس لاول مرة
في كتابه نظرية الطبقة المترفة
الصادر سنة 1899
فيبلين بيقول ان الناس في احيان كتير
بتشتري سلع غالية جدا
او سلع هي مش محتاجاها فعلا
بس علشان يا اما تتفشخر على اللي حواليها
او يا اما تواكبهم على الاقل
في انماط استهلاكهم
ودا خلى معظم مشترياتنا
مش لاشباع حاجات حقيقية
وانما لتحقيق مكانة اجتماعية معينة
على سبيل المثال
صاحبي الفلاني اشترى احدث اصدار من ايفون
اللي لسة ما نزلش البلد اصلا
لكنه بعت جابه من برا
علشان يتفشخر بيه
انا اسكت
لا طبعا
ما هو مش احسن مني
انا اي نعم دخلي ما يسمحش
ان اشتري التلفون دا
وفي نفس الوقت مش محتاجه
لان تلفوني الاندوريد العظيم جدا
بيؤدي الغرض
بس حشتري الايفون برضو حتى لو حستلف
او حشتريه بالتقسيط
علشان نبقى راس براس
ومعانا نفس التلفون
وبنروح نفس المصيف
وبنركب نفس العربية
وعايشين في نفس المنطقة
وبنروح نفس النادي
وبنودي عيالنا نفس المدارس
ويا كدا
يا اما نبقى مش عايشين
وناقصنا حاجات كتير
وهكذا
يفضل واحد بيتفشخر وواحد بيواكب
وواحد بيتفشخر على اللي بيتفشخر
وواحد بيواكب اللي بيواكب
ودوخيني يا ليمونة
ومحصلة كل دا هو انفاق في غير محله
ودخل ما بيكفيش
وعدم رضا
وكماليات بقينا بنعاملها باعتبارها ضروريات
ما نستغناش عنها
النهار دا المكرويف ضروري
والاير فاير ضرورية
والتابلت ضروري
والديب فريزر ضروري
وقهوة ستاربكس اللي بتضبط الدماغ ضرورية
الحاجات دي من 20 او 30 سنة
ما كانتش موجودة
والناس كانت عايشة عادي
ومش حاسة ان ناقصها حاجة
لكن الوضع دلوقت تغير
الاستهلاك التفاخري زي ما انتوا ملاحظين
قايم على المقارنة
مقارنة الشخص لاحواله
او لانماط استهلاكه مع الغير
ولكن المقارنة دايما بنعملها مع اللي اعلى مننا
او زي ما فيبلين بيقول
الناس دايما بتقارن نفسها
مع ال  
او الطبقة المترفة
ما حدش بيقارن نفسه
مع الطبقة الاقل منه
الناس او المجموعة اللي انت
بتقارن نفسك بيهم
الجماعة بتوع علم الاجتماع بيسموهم
 
او مجموعة مرجعية
المجموعة المرجعية دي
ممكن تكون زمايلك في الشغل
او جيرانك او قرايبك
او زمايل المدام او شيء من هذا القبيل
المهم لو افترضنا انك بتقبض 30 الف دولار
في السنة
ومتوسط الرواتب في المجموعة المرجعية
اللي انت بتقارن نفسك بيها
80 الف دولار في السنة
ساعتها حتحس بالتوتر وعدم الرضا
وانك لازم تجتهد وتشتغل ليل نهار
علشان تبقى في وضع مالي مقارب للناس دي
وتعيش في نفس مستواهم
مع انك يا ابن الناس الطيبين
كنت بتحلم زمان بال 30 الف دولار
اللي مش عاجبينك دلوقت
وكانوا مكفينك قبل ما تبص على اللي حواليك
وتحاول تجاريهم في انماط استهلاكهم
وطريقة حياتهم
والنتيجة هي ان مرتبك بقى فجاة قليل
ومش بيكفي وبقيت حاسس بالفقر
وانك مش عايش زي الناس
في حين ان صاحبك اللي بيقبض نفس المرتب
وعنده نفس الالتزامات من اسرة وخلافه
ال 30 الف دولار مكفيينه وبيحوش منهم
لانه مش واقع تحت نفس الضغط الاجتماعي
اللي انت متاثر بيه
وبالتالي مش بيحاول يعيش عيشة
ما تناسبش امكانياته
او يصرف فلوسه على حاجات
هو مش محتاجها فعلا
والاسوا من كدا هو ان النمط دا
من الاستهلاك التفاخري
بيخلق ضغط عند الشباب الصغير على اهاليهم
النهار دا عادي جدا تلاقي شاب صغير
بيرهق اهله ماليا
علشان يوفروا له نفس الكماليات والامتيازات
اللي ممكن تكون عند بعض زمايله
ويا كدا يا اما احنا فقرا
وانا حاسس اني اقل من زمايلي
زمايله رايحين يصيفوا في المكان الفلاني
الغالي جدا
يبقى لازم يروح معاهم
بس انا عاوز اسال الشاب اللي بيعمل كدا
سؤال واحد
انت ليه عاوز تروح تصيف
في المكان الغالي دا بالتحديد
وليه زمايلاك نفسهم رايحين المكان دا
بالذات برضو
ولو قلت لي علشان ننبسط
او المكان دا افضل من غيره
حقول لك انت كداب
الاماكن المشهورة والغالية جدا
مش هي اكتر اماكن ممكن تنبسط فيها
لانها في الغالب مش بتقدم لك قيمة
مقابل سعر
انت ممكن تحصل على قيمة افضل
في مكان تاني مش مشهور
وباسعار اقل بكتير
المكان المشهور والغالي دا
بيقدم لك في الحقيقة حاجتين
الاولى هو انه بيسمح لك تحط نفسك
ولو بشكل مؤقت
في  
او مكانة اجتماعية معينة
تتفخشر بيها على اقرانك
او اللي اقل منك
جزء كبير من استهلاكنا سببه في الحقيقة
هو اننا  
او ساعين للحصول على مكانة اجتماعية معينة
الحاجة التانية
هو انه بيديك  
او قبول اجتماعي وسط مجموعة من الناس
عادة مستواهم المادي اعلى منك
المكانة الاجتماعية المتصورة دي
علشان نحصل عليها
لازم الناس تعرف ان احنا صرفنا فلوسنا
بالطريقة دي
يعني لو ما فيش وسائل تواصل اجتماعي
ننزل عليه صورنا في الاماكن اللي بنروحها
ولو ما عندناش الاصحاب
اللي ممكن نتفشخر عليهم
غالبا مش حنروح الاماكن الغالية دي
ولا حنصرف الفلوس الخزعبلية دي
لاننا رايحين اصلا
علشان الناس نعرف الناس
ان احنا روحنا الاماكن دي
وبالتالي يتكون عندهم تصور معين
عن وضعنا المالي
وحياتنا الاجتماعية اللي يا اما افضل
او مش اقل من وضعهم المالي
وحياتهم الاجتماعية
من الاخر كدا
احنا جامدين اوي
والنقطة دي تاخدنا لدراسة مهمة جدا
نشرتها جامعة كورنيل الامريكية
في نوفمبر 2011 تحت عنوان
اختبار الاستهلاك التفاخري
الرؤية ومرونة الدخل
الدراسة دي بتقول ان الناس بتنفق
اكتر بشكل تفاخري
على السلع اللي بتكون ظاهرة لغيرهم
او غيرهم ممكن يشوفها
زي المجوهرات والعربيات والهدوم والسجاير
في حين ان انفاقهم على الحاجات
اللي مش بتظهر عادة للناس
زي الهدوم الداخلية
وهدوم النوم وخدمات الهاتف المحمول
واي مصاريف بيدفعوها لحد بيقدم لهم
خدمة بشكل غير معلن
زي المحامي والميكانيكي والصنايعية
بيجوا لحد دول ويمسكوا ايدهم
ودا ببساطة لان ما فيش حد شايفهم
ممكن يتفشخروا عليه
علشان كدا وارد تلاقي حد شايل ايفون
احدث اصدار
في حين ان ملابسه الداخلية
لا مؤخذة مقطوعة
الاول ظاهر للناس
لكن التانية ما حدش شايفها
فما فيش مجال للمنظرة
طيب هل الناس بتتفشخر او بتصرف فلوسها
بشكل يتجاوز امكاناتها المادية
بس علشان يواكبوا اللي حواليهم
او يحصلوا على مكانة اجتماعية معينة
لا
احيانا بيكون السبب له علاقة بطبيعة
الشخص نفسه
وبعض المخاوف اللي حاسس بيها
في دراسة نشرتها مجلة
علم النفس الاجتماعي التجريبي في مايو 2010
تحت عنوان
حماية الذات من خلال الاستهلاك
نيرو سيفانيثن الاستاذ المساعد في كلية
لندن للاعمال
ونيثن بيتيت الاستاذ المساعد
في جامعة نيويورك
بيقولوا ان حرص بعض الناس
على شراء السلع الكمالية الغالية
بيتجاوز في كتير من الاحيان
فكرة السعي ورا مكانة اجتماعية معينة
الناس دي بتقول
ان شراء السلع الكمالية احيانا
بيكون وسيلة من الشخص لحماية نفسه
من تهديد نفسي معين هو حاسس بيه
الشخص دا لما بيحس مثلا
ان غروره مهدد بيلجا فورا لشراء السلع
الكمالية الغالية
كاستجابة نفسية منه للتهديد دا
على سبيل المثال
شخص ما مديره بيوبخه دايما
او بيحصل على نقد سلبي باستمرار
من اي طرف
بشكل بيهدد تقديره لذاته
في الحالة دي بيلجا للانفاق بشكل تفاخري
على سلع كمالية
هو بالشكل دا بيحمي نفسه
علشان كدا سيفانيثن بيعتبر السلوك دا
بمثابة  
او درع نفسي
طب بعيدا عن الحالة دي
ايه هو حل داء الفشخرة
اللي بيجري في دم ناس كتير
وجايب لهم الهم والفقر
افضل واحد جاوب على السؤال دا
من وجهة نظري
هو الكاتب الامريكي الشهير توماس ستانلي
الراجل العبقري دا
في كتابه 
بيقول ان حل داء الفشخرة
والاستهلاك التفاخري
بيكمن في كلمتين اتنين بس
 
او اللامبالاة الاجتماعية
اللامبالاة الاجتماعية هنا
معناها هي انك كشخص تتجاهل تماما
غيرك بيشتري ايه وبيلبس ايه
وعايش ازاي وبيصرف قد ايه
وبيكسب كام وتخليك في نفسك
زميلي راح المطعم الفلاني الغالي جدا
يبقى الله يصلح حاله ما ليش دعوة
انا مش ناقصني حاجة ومش مهتم اروح
ومش حاسس اني لازم اروح اصلا
نفس المطعم الغالي اللي هو راحه
صاحبتي جوزها اخدها وسافر المالديف
انا لما اعرف ولا يتهز لي شعرة
الله يصلح حالهم
مش ناقصنا حاجة
ومش حاسة اني لازم اروح اصيف
في المالديف علشان اتبسط
مش حاقعد بقى افرك وازن
واقول له انا ليه اروح جمصة
وصاحبتي تروح المالديف
لحد ما الراجل يزهق ويطلعني بالسلف
وبعد ما نروح هناك ونقضي اليومين
نرجع وما يفضلش غير خيبتنا التقيلة
اللي هي الدين اللي لازم نسدده
واللي ما كناش حنتورط فيه
لو ركزنا مع نفسنا من البداية
الواد زميله في الحضانة جاب ايباد
يبقى لازم تتصرف وتجيب للواد اخوه الليلة دي
علشان ما يحسش انه اقل من زمايله
شغل عبط في عبط
لا يا هانم
لا يا بيه
لازم يكون عندكم حد ادنى
من اللامبالاة الاجتماعية
خليك في نفسك
ما تحسش بالضغط من تصرفات غيرك
وعلموا اولادكم كدا
نرجع للاستاذ توماس ستانلي
وكتابه اللي درس فيه
سلوك المليونيرات في امريكا
الراجل دا عاش جزء كبير من حياته
يحاول يجاوب على السؤال بتاع
ازاي المليونيرات بقوا مليونيرات
المهم توماس في الكتاب بيقول
ان كل ما كان الشخص عنده مستويات عالية
من اللامبالاة الاجتماعية
كل ما كانت حظوظه في بناء وتكوين ثروة
كانت اعلى
من الاخر كدا
ما فيش شخص ماشي ورا الناس
وبيقلدهم في الفارغة قبل المليانة
حيعمل ثروة
ولا حيبقى راضي عن حياته ابدا
لان دايما فيه احسن وفيه اكتر وفيه احدث
ودي دوامة ما لهاش اخر
لحد هنا انا خلصت كلامي
وكالعادة عندي سؤال لحضراتكم
لو افترضنا ان عندك ابن في الحضانة
والولد جا لك في يوم وقال لك
يا بابا زميلي الفلاني
ابوه جاب له كوتش بينور
وانا عاوز واحد زيه
سؤالي بقى
حتتعامل ازاي كولي امر مع طلب ابنك
لو جبت له كوتش حتجيبه ليه
ولو حترفض
حترفض ليه
وحتقنع الولد ازاي
حتابع كل اجاباتكم في التعليقات
في النهاية يا ريت لو عجبتكم الحلقة دي
يبقى لايك بقى وشير
واستنونا في حلقات جديدة باذن الله
سلام
حتابع كل اجاباتكم في التعليقات
ويا ريت لو عجبتك الحلقة وحابب تشوفنا تاني
اشترك في القناة
واستنانا في حلقات جديدة باذن الله
سلام
