في 26 نوفمبر اللي فات
الملياردير الامريكي والزميل العزيز
ايلون ماسك
كتب تغريدة مثيرة جدا للاهتمام
على حسابه على موقع تويتر قال فيها
انا ما حبش الامور توصل لكدا بس لو لزم
الامر فانا عندي استعداد اعمل هاتف ذكي
ينافس الايفون بتاع ابل
وبعد التغريدة دي بيومين وتحديدا
يوم 28 نوفمبر
رجع ماسك شن هجوم كاسح على ابل وقال
انها وقفت اعلاناتها عنده على تويتر
دا غير انها بحسب كلامه هددته انها هتحذف
تطبيق تويتر من على المتجر بتاعها
او الاب ستور ومش راضية تقول له ايه السبب
بلطجة يعني
زي ما هو واضح كدا ماسك زعلان جدا
من ابل وقالب عليها
وسبب زعله من ابل مش كل الكلام
اللي فات دا لانه اتضح بعدين انه غير دقيق
اومال ايه السبب يا ترى
باختصار ماسك زي ما انتو عارفين ناوي
يفرض رسوم على مستخدمي تويتر مقابل
حصولهم على ميزة علامة التوثيق الزرقا
الراجل بيعول على ان الفلوس اللي هتيجي
عن طريق الاشتراكات دي هتساهم
في تحسين الوضع المالي المزري بتاع تويتر
وزي ما انتو عارفين برضو
معظم مستخدمي تويتر بيفتحوه من
خلال الموبايل
وهنا بقى المشكلة
ابل عندها قواعد بتلزم اي تطبيق موجود
على الاب ستور بتاعها انه يدفع لها 30 من
قيمة اي فلوس بيحصلها من المستخدمين
يعني مثلا لو تويتر قدر يجمع 100 مليون
دولار اشتراكات من مستخدمي التطبيق عن
طريق اجهزة ابل
فنصيب ابل من الفلوس دي 30 مليون دولار
ليه وازاي
هو كدا
ولو مش عاجبك الكلام دا او حاولت تتحايل
عليه باي شكل
فالتطبيق بتاعك هيتحذف من الاب ستور
ومش هتقدر توصل للمستخدمين اللي معاهم
النهار دا اكتر من 15 مليار جهاز من اجهزة
ابل على مستوى العالم
ماسك بقى شايف ان الرسوم دي ظلم وافترا
لانها بحسب رايه مبالغ جدا فيها
ابل كدا بتقاسمه في فلوسه حرفيا
وهي حاطة ايدها في جيبها
وبتستغل ان الاب ستور بتاعها هو الوسيلة
الوحيدة للوصول لمستخدمي الايفون والايباد
بس اذا كان ماسك اغنى راجل في العالم
وصاحب شركة تسلا وصوته مسموع
فشركة ابل على الناحية التانية اكبر شركة
في العالم ونفوذها على قطاع
التكنولوجيا بيتجاوز كتير تاثير اي حد بما في
ذلك ماسك نفسه
دا معناه ان ماسك بيتحدى الوحش الكبير
والسؤال بقى دلوقت
هل هيقدر فعلا يتحدى ابل
ومين فيهم هيجيب ورا
دا جزء من اللي هندردش فيه مع بعض
في حلقة النهار دا
انا اشرف ابراهيم ودا المخبر الاقتصادي
من حوالي سنتين وتحديدا في اغسطس 2020
العالم كله تفاجا بان لعبة فورتنايت
الشهيرة جدا اختفت من على متجر التطبيقات
بتاع شركة ابل المعروف باسم
اب ستور
طبعا هتسالني اللعبة راحت فين
اقول لك ان شركة ابل قررت حذفها من
على المتجر بتاعها
ودا ببساطة لان اصحابها مش عاوزين يدفعوا
المعلوم لابل وخليني احكي لك القصة
من الاول
شركة ابيك غيمز اللي هي صاحبة لعبة
الفورتنايت حطت اللعبة لاول مرة على
الاب ستور في سنة 2018 علشان
تبقى متاحة للناس اللي شايلين الايفون والايباد
بتوع ابل
اللعبة فضلت موجودة على المتجر حوالي
30 شهر قبل ما يتم حذفها وخلال الفترة دي
مستخدمي اللعبة اللي نزلوها من خلال متجر
التطبيقات بتاع ابل انفقوا عليها حوالي
12 مليار دولار
الفلوس اللي بالهبل دي
فرحت شركة ابيك غيمز اللي طورت اللعبة
وفرحت برضو شركة ابل
طب ابل ما لها بالفلوس دي
باختصار ابل ليها 30 من الفلوس دي
دي التسعيرة اللي بتفرضها على اي حد حاطط
التطبيق بتاعه على الاب ستور بتاعها
واللي بيعتبر الطريق الوحيد اللي ممكن من
خلاله اي تطبيق يقدر يوصل لمستخدمي
الايفون والايباد
دا على عكس الاندرويد بتاع الفابت
الاندرويد اي نعم بيفرض 15 رسوم
على الفلوس اللي التطبيقات بتكسبها من
خلال غوغل ستور
لكن في نفس الوقت اصحاب اجهزة اندرويد
يقدروا ينزلوا تطبيقات على اجهزتهم
من خارج غوغل ستور
المهم ابل اخدت من الشركة صاحبة
فورتنايت 354 مليون دولار رسوم خلال
ال 30 شهر اللي اللعبة فضلت فيهم على
الاب ستور
ايبك غيمز شافت ان دا سرقة وظلم وافترا
ليه ابل تاخد تلت ايراداتهم تقريبا من غير
ما تعمل اي حاجة وهي قاعدة حاطة
رجل على رجل
الاعتراض بتاع ايبك غيمز ناس كتير ممكن
تشوفه منطقي
فعلا 30 رسوم دي نسبة كبيرة جدا
بس دا يخليك تسال سؤال
لما ايبك غيمز مش عاجبها النسبة الضخمة دي
ايه اللي خلاها تدفع اصلا لابل الفلوس
دي كلها
ببساطة ما كانوش يدوا لابل حاجة ويخلوها
تخبط دماغها في الحيط
صح
اقول لك لا غلط
ودا لسببين
الاول هو ان ابل ممكن ببساطة تحذف التطبيق
من الاب ستور
اما السبب التاني والاهم بقى هو ان
ايبك غيمز حتى لو فكرت تعمل كدا
مش هتعرف
لان الفلوس كلها اصلا مع ابل وهي اللي
بتدي اصحاب التطبيقات زي ايبك غيمز
وغيرهم نصيبهم بعد ما تاخد ال 30 بتوعها
بصوا يا جماعة علشان تكونوا في الصورة
فيه نوعين من التطبيقات على الاب ستور
فيه تطبيقات مجانية المستخدمين بتوعها
ما بيدفعوش فلوس
وفيه تطبيقات مدفوعة يعني باشتراكات او
بيتم من خلالها عمليات بيع سواء سلع او
خدمات للمستخدمين
التطبيقات المجانية ابل مش بتفرض عليها
رسوم غير رسوم الاشتراك السنوي الثابت
اما التطبيقات المدفوعة فدي بيتفرض
عليها رسوم
التطبيق اللي بيعمل ايرادات في السنة مليون
دولار او اقل بيدفع 15 من الفلوس دي
رسوم لابل
واللي بيحقق ايرادات اكتر من مليون دولار
بيدفع 30 من الايرادات دي لابل كرسوم
الفلوس اللي داخلة للتطبيقات دي هي نتيجة
حاجة الجماعة في ابل بيسموها
  
او عمليات شراء داخل التطبيق
طب عمليات الشراء اللي داخل التطبيق دي
بتتم ازاي
يعني ايه الطريقة او الوسيلة اللي الناس بتدفع
من خلالها الفلوس للتطبيقات الموجودة
على الاب ستور
اي حاجة على الاب ستور بتندفع عن طريق
  
وبما ان هي خدمة المدفوعات
الخاصة بشركة ابل
فكل الفلوس اللي الناس بتدفعها للتطبيقات
الموجودة على الاب ستور
بتدخل خزنة شركة ابل الاول
وبعدين ابل بتركن على جنب الرسوم بتاعتها
واللي بيفضل بعد كدا
بتديه لاصحاب التطبيقات
واحد هيقول لي خلاص
التطبيق يوفر للناس وسيلة دفع تانية
اقول لك ممنوع
شركة ابل بتمنع اي تطبيق موجود
على الاب ستور انه يوفر اي وسيلة دفع
تانية للمستخدمين بتوعه
ودا على حسب كلامهم علشان يحافظوا على
خصوصية المستخدمين بتوع ابل
يعني مش عشان عاوزين تلهفوا ال 30 رسوم
في بطنكم
عشان الخصوصية
وبالمناسبة محاولة توفير وسيلة دفع مختلفة
كانت هي سبب ان ابل حذفت
لعبة فورتنايت من على الاب ستور
في اغسطس 2020
ايبك غيمز قررت تتحدى ابل وتوفر على
التطبيق بتاعها نظام دفع خاص بيها بعيد
عن ابل
علشان تخلص من ال 30 اللي ابل
بتفرضها عليها كرسوم
وابل رفضت طبعا وحذفت التطبيق رغم شهرته
والطرفين بدؤوا من ساعتها يجروا ورا بعض
في المحاكم
اللي حاولت ايبك غيمز تعمله مع ابل
هو نفسه اللي بيحاول يعمله الملياردير
الامريكي ايلون ماسك مع الشركة
الامريكية ولكن بطريقة مختلفة
ماسك اشترى تويتر في نهاية اكتوبر اللي فات
والموقع الحزين دا واقع في ورطة مالية
كبيرة
والخطة اللي ماسك حاططها لانقاذه بتصطدم
بعائق كبير اسمه رسوم متاجر التطبيقات بتاعت
ابل والفابت
اب ستور وغوغل ستور
ولكن المشكلة اكبر مع ابل لانها الاكثر جشعا
بحسب راي ماسك
30 يا ظلمة
الرقم دا براي ماسك لازم يكون اقل من كدا
10 مرات
كنت قلت لكم في الحلقة بتاعت
افلاس تويتر قريب
اللي لازم اللي ما شافهاش يشوفها لانها
مهمة جدا
ان الوضع المالي لتويتر سيئ جدا
الشركة اصلا خسرانة من قبل ما يتم الاستحواذ
عليها من ماسك وشركائه
وبعد عملية الاستحواذ الوضع ساء اكتر
لان الشركة تحملت بموجب الصفقة ديون
بقيمة 13 مليار دولار
هتدفع عليهم فوايد 12 مليار دولار كل سنة
المهم احنا عارفين ان ماسك من البداية ناوي
انه يبيع شركة تويتر ويخلص منها من
خلال طرحها للاكتتاب العام الاولي في البورصة
بعد 3 سنين من شرائه ليها
دي خطته علشان يخلص من الشركة الحزينة دي
واللي قالها لبعض المقربين منه
بس انت علشان تطرح تويتر تاني في البورصة
وتحاول تبيعها للمستثمرين في السوق لازم
توقفها على رجليها وتبقى شركة كسبانة
بدل ما هي دلوقت راقدة في الارض
وما تعرف لهاش وش من قفا
غير كدا مش هتمسك فيها نص الفلوس
اللي اندفعت فيها واللي بتتجاوز
ال 44 مليار دولار
زي ما شرحت لكم برضو في حلقة
افلاس تويتر قريب
اول خطوة اخدها ماسك في اطار سعيه
لتطوير الموارد المالية لتويتر
هو اتاحة خدمة تويتر بلو
واللي بيتم من خلالها بيع علامة التوثيق
للحسابات الموجودة على الموقع مقابل
رسوم شهرية
الخدمة دي اتيحت لاول مرة الشهر اللي فات
مقابل 7 دولار و99 سنت وتلغت بعدها
بيومين تقريبا بسبب المشاكل الكتير اللي
تسببت فيها بعد ما بعض المستخدمين انتحلوا
هوية شركات ومشاهير
ايقاف تويتر بلو مجرد اجراء مؤقت
وماسك ناوي يعيد طرح الخدمة دي تاني
وساعتها هيقابل المشكلة اللي هو
متضايق منها
ابل هتاخد منه جزء كبير من الفلوس اللي
هيكسبها من خلال اتاحة الخدمة دي
يعني لو افترضنا ان نص المشتركين في
خدمة تويتر بلو جاي عن طريق الاب ستور
بتاع ابل ونصهم التاني جاي عن طريق
غوغل ستور بتاع الفابت
فدا معناه ان ابل هتاخد من كل 100
مليون دولار اشتراكات الناس هتدفعها
عن طريقها في الخدمة دي 30 مليون دولار
والفابت هتاخد 15 مليون من كل 100
مليون دولار
وخدوا بالكم من حاجة مهمة جدا
سواء ابل او الفابت الاتنين بياخدوا الرسوم
بتاعتهم قبل احتساب الضرايب
يعني انت عندك رسوم متاجر التطبيقات
وبعدها لسه عندك الضرايب
دا سبب غضب ماسك من ابل والفابت
وخصوصا ابل
في 28 نوفمبر اللي فات
ماسك كتب على حسابه على تويتر تغريدة
قال فيها
انتو تعرفوا ان ابل بتفرض ضريبة سرية
قيمتها 30 على كل شيء انتو بتشتروه
عن طريق الاب ستور
طبعا ال 30 الرسوم اللي ابل بتفرضهم
كرسوم على اصحاب التطبيقات عمرهم
ما كانوا ضريبة سرية
دي حاجة ناس كتير قوي عرفاها ومن زمان
ماسك لما سعر خدمة تويتر بلو لاول مرة
بحوالي 8 دولار كان لازم ياخد باله ان
اللي هيخش جيبه فعلا هو 70 بس
من المبلغ دا او حوالي 5 دولار و60 سنت بس
في حالة الاشتراكات المدفوعة عن طريق
اب ستور
المهم دلوقت ماسك
عاوز يخلص باي طريقة من الرسوم دي ويعمل
اللي عمر ما حد قدر يعمله مع ابل
فايه العمل برايكم
في خطوة غير مفاجئة على الاطلاق لانها
بتتناسب مع اسلوبه
ايلون ماسك بدا يجرس ابل ويهاجمها على
حسابه الشخصي اللي بيتابعه اكتر
من 120 مليون شخص لدرجة انه نشر
على حسابه فيديو كانت عملته شركة ايبك غيمز
صاحبة فورتنايت بتهاجم فيه الرسوم بتاعت ابل
يوم 28 نوفمبر اللي فات دا ماسك كان عامل
على حسابه على تويتر حفلة على ابل
وساعتها الناس بدات تترقب حرب تكسير
عظام بين اغنى رجل في العالم واكبر
شركة في العالم
ولكن بعد يومين بالضبط وتحديدا
يوم 30 نوفمبر لقينا ماسك ناشر فيديو لنفسه
وهو موجود في مقر ابل مع الرئيس التنفيذي
للشركة تيم كوك وبيشكره انه اخده
فسحه في المقر
بعد الاجتماع دا بساعات قليلة ماسك طلع قال
انا اجريت محادثة لطيفة مع تيم كوك
وحلينا سوء التفاهم اللي كان بخصوص
تويتر بلو
وابل رجعت تعلن تاني على تويتر
وكوك قال لي ان ابل عمرها ما فكرت انها
تحذف تويتر من على الاب ستور
طب الطرفين اتفقوا على ايه بالضبط او حلوا
موضوع الرسوم اللي كانت مزعلة ماسك ازاي
ما نعرفش
بس غالبا وبنسبة كبيرة ابل تمسكت بموقفها
ودا لانها في موقف قوة
روح شركة تويتر حرفيا في ايد ابل
اللي ممكن تدمرها من خلال حظرها على متجر
التطبيقات بتاعتها اللي بيستخدمه 15 مليار
جهاز من اجهزة ابل في العالم
الطرفين اي نعم محتاجين بعض
ولكن احتياج تويتر لابل اكبر من احتياج
ابل لتويتر
ابل بتستخدم تويتر كوسيلة رئيسية للاعلان
عن منتجاتها وخدماتها على وسائل
التواصل الاجتماعي
في الربع الاول من السنة اللي احنا فيها دي
ابل صرفت 48 مليون دولار اعلانات على تويتر
ودا يخليها اكبر معلن على المنصة
ابل مصدر رئيسي للايرادات بالنسبة لتويتر اللي
بتعتمد على الاعلانات بنسبة 90
وفي نفس الوقت ابل معتمدة عليها هي
بالذات في الاعلانات لاني مش عارف تعرفوا
وللا لا
بس ابل مش بتعلن على فيسبوك بسبب
الخناقة الدايرة بقى لها فترة بين الشركتين
ولكن رغم اهمية تويتر بالنسبة لابل
ما ظنش ان الشركة هتخاطر وتعفي تويتر
من رسوم متجر التطبيقات او حتى تقلل
نسبتها
لان لو دا حصل كل المطورين اصحاب
التطبيقات هيطالبوا المعاملة بالمثل
والامور ساعتها هتفلت من ايد ابل خصوصا
وانه مرفوع عليها قضايا في اكتر من دولة
 بسبب حوار الرسوم دا
استثناء تويتر باي شكل معناه انهيار للنظام
اللي عملاه ابل على اب ستور واللي
بتبني فيه من 2008 وبيدخل لها عشرات
المليارات من الدولارات كل سنة
في الحالة دي ماسك ما قدامهوش غير حلين
الاول هو انه يشجع المستخدمين انهم يدفعوا
الاشتراك عن طريق ويب من خلال اجهزة
الكمبيوتر بتاعتهم مش عن طريق التطبيق
ودا ابل مش هتعارضه بس بشرط انه ما يتمش
الاعلان باي شكل عن خيار الدفع دا او تتم
الاشارة ليه باي طريقة على التطبيق
لان لو دا حصل ابل هتحذف التطبيق
الحل التاني هو انه يمرر تكلفة رسوم ابل للزبون
يعني يرفع قيمة الاشترك في خدمة
تويتر بلو من خلال اجهزة ابل ل 11
دولار مثلا
المبلغ دا لما يخصم منه ال 30 اللي ابل
هتاخدهم كرسوم
هيتفضل له تقريبا ال 8 دولار اللي هو كان عاوز
يحصلهم من البداية كتمن للخدمة
في 7 ديسمبر اللي فات موقع
ذا انفورميشن نقل معلومة مهمة جدا عن
مصادره داخل تويتر
بحسب الموقع تويتر بيخطط انه يعدل التسعير
بتاع خدمة تويتر بلو
السعر بدل ما كان 7 دولار و99 سنت
على كل المنصات
هيخليه 7 دولار في الشهر لو المستخدم اشترك
عن طريق الويب
و11 دولار لو اشترك عن طريق التطبيق
على هواتف ايفون
التقرير ما ذكرش اي حاجة بخصوص
الاشتراك عن طريق هواتف اندرويد
ولكن على اي حال
زي ما بنقول يا خبر النهار دا بفلوس بكرا يبقى
بفلوس برضو لان ما فيش حاجة ببلاش
خصوصا في الايام البيضا اللي احنا فيها دي
الصورة هتوضح بشكل اكبر مع اعادة اطلاق
تويتر لخدمة تويتر بلو
وبمناسبة كلامنا على تويتر بلو
عندي سؤال لحضراتكم
لو انت من مستخدمي تويتر
هل عندك استعداد تدفع 8 دولار شهريا
مقابل الحصول على علامة التوثيق
على حسابك
هتابع اجاباتكم في التعليقات
وفي النهاية يا ريت لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة باذن الله
سلام
