ايه هي علاقة الادوية اللي بنبلبعها
كل يوم بالصين
اي دوا اخدته خلال اخر 10 سنين
فيه احتمال كبير ان مصدره الاساسي
هو الصين
حتى لو كان مكتوب على علبة الدوا
صنع في سويسرا
لو قعدت تدور ورا مصدر المكونات الاساسية
الداخلة في تصنيع الدوا دا
حتلاقي كل الطرق حتؤدي للصين
في نهاية شهر يوليو 2019
لجنة المراجعة الاقتصادية والامنية
الامريكية الصينية
عملت اجتماع مهم جدا
في مقر مجلس الشيوخ الامريكي
علشان تناقش فيه موضوع حساس جدا
وهو اعتماد امريكا بشكل كبير
على المنتجات الصيدلانية الصينية
المهم اول واحد تكلم في الاجتماع دا
هو كريستوفر بريست
كبير الموظفين في
وكالة الصحة الدفاعية الامريكية
اللي هي الوكالة المسؤولة
عن توفير الخدمات الطبية
لكافة افرع القوات المسلحة الامريكية
بريست قال للحضور الكرام
يا جماعة احنا عندنا مشكلة خطيرة جدا
وهي هيمنة الصين على قطاع الادوية العالمي
احنا في وزارة الدفاع اللي هو البنتاغون
مش بنشتري ادوية كتير من الصين
لكننا في نفس الوقت
عارفين ان حتى الادوية اللي بنشتريها
من دول تانية
مكوناتها الاساسية
الدول دي شارياها من الصين
علشان كدا احنا قلقانين اننا نلاقي الصين
في اي وقت
بتتحكم فينا من خلال استغلال هيمنتها
على القطاع دا
وتحرمنا مثلا من الوصول لادوية
ومواد صيدلانية مهمة
بنحتاجها كقوات مسلحة في ساحات القتال
تصريحات بريست خلت ناس كتير اوي
مش في امريكا بس
وانما في العالم كله
تنتبه لاول مرة للهيمنة الصينية
على قطاع الادوية
معظم شركات الادوية العالمية
ايا كان جنسيتها
بتعتمد على الصين في تزويدها باحتياجاتها
من المكونات الفاعلة
علشان كدا لما الصين قفلت البلد
في ازمة كورونا
والمصانع وقفت
شركات الادوية العالمية
دخلت في الحيطة
ودا اثر على اسعار الدوا في كل مكان
الشيء المدهش بقى
هو ان دا وضع جديد
يعني من 20 سنة مثلا
الصين ما كانش لها لازمة في القطاع دا
ودا يخلينا نسال
ايه اللي تغير بالضبط
ازاي الصين بقى عندها القدرة الجبارة
في التحكم في قطاع الادوية
على مستوى العالم
ايه اللي عندها مش عند حد
ايه حكاية المواد الفعالة الصينية
اللي داخلة في تصنيع كتير من الادوية
على مستوى العالم
وليه مفيش حد يقدر
ينافس الصين في المجال دا
دا جزء من اللي حندردش فيه مع بعض
في حلقة النهار دا
انا اشرف ابراهيم
دا المخبر الاقتصادي
في 2020
 
رئيس شركة المستحضرات الدوائية اليابانية
 
كان قاعد قلقان جدا
بسبب ان فيه شحنة من مادة خام دوائية
باعت يشتريها من الهند
تاخرت جدا بدون سبب منطقي
الراجل فضل يكلم الشركة الهندية
المسؤولة عن توريد الشحنة
مرة من خلال الايميل
ومرة من خلال التليفون
علشان يسالهم
يا جماعة الشحنة تاخرت ليه
ولكن في النهاية مبياخدش عقاد نافع
كل مرة يسمع نفس الرد من الهنود
 
متقلقش حاجتك جاية لك في السكة
وطبعا مفيش حاجة كانت بتوصل
المهم فين وفين
عقبال ما صاحبنا الياباني
اكتشف المشكلة فين
اتضح يا سيدي
ان المادة الخام الدوائية
اللي هو باعت يشتريها من الهند
بيدخل في تصنيعها مادة كيميائية تانية
مفيش حد في العالم كله بيصنعها
غير شركة معينة في الصين
والشركة الصينية دي
ما كانتش شغالة في الوقت دا
لان الصين ساعتها كانت قافلة
في اطار اجراءات الاغلاق
اللي الحكومة الصينية اتخذتها
علشان تحد من انتشار فيروس كورونا
فالوضع باختصار كان كالتالي
الياباني قاعد مستني الهندي
يبعت له المادة الخام الدوائية
والهندي قاعد مستني الصيني علشان يبعت له
مكون مهم في تصنيع المادة الخام الدوائية
اللي الياباني عاوزها
المشهد البسيط دا
بيوضح لك دور الصين الحيوي
في صناعة الادوية العالمية
الصين باختصار
مش بتصنع الادوية كلها
ولا جزء كبير منها
لكن معظم الادوية في العالم
داخل في تصنيعها
مكونات كيميائية صينية
واحنا هنا بنتكلم تحديدا
عن حاجة العلماء بيسموها
  

المكونات الصيدلانية الفعالة
واللي ناس كتير بيقولوا عليها
المادة الفعالة
طب ايه هي اهمية المواد الفعالة دي
وبتتصنع ازاي اصلا
بص يا سيدي
المادة الفعالة دي
بتتصنع بشكل اساسي
من مواد خام كيميائية اسمها
  
او مواد بادئة رئيسية
وبيقال عليها اختصارا

 او المواد البادئة دي
بتخضع لتفاعلات ومعالجات كيميائية معينة
علشان تنتج في النهاية
مادة فعالة في علاج عرض
او مرض معين
خد بالك من حاجة
المادة الفعالة مش هي الدوا
لكن هي اهم عنصر في اي دوا
يعني على سبيل المثال
اي مسكن الم بتشتريه من الصيدلية
حتلاقيه بشكل اساسي
مكون من حاجتين اتنين
اول حاجة هي ال 
او المادة الفعالة
المسؤولة عن تخفيف الالم
تاني حاجة هي ال 
او السواغات
ودي باختصار مواد مساعدة عديمة الفاعلية
بتضاف مع المادة الفعالة
شركات الادوية في الغالب
مش هي اللي بتصنع المواد الفعالة
بتاعة الادوية اللي بتبيعها
فيه شركات متخصصة بس
في تصنيع المواد الفعالة دي
زي  الهندية مثلا
او اليابانية
اللي ذكرناها في بداية الحلقة
وفيه شركات تانية مسؤولة
عن انتاج ال 
او المواد الكيميائية البادئة
اللي بتتصنع منها المادة الفعالة
يعني من الاخر كدا
صناعة الدوا بتمر بتلات مراحل اساسية
في الاول
بننتج المواد البادئة
وبعدين ناخدها نعمل منها مادة فعالة
وفي الاخر ناخد المادة الفعالة
يتعمل منها الدوا النهائي
اللي بيتباع في الصيدلية
شركات الادوية في الغالب
بتشتري المادة الفعالة
جاهزة من الغير
وبتحط عليها السواغات
وتبيعها في السوق
تحت اسماء تجارية مختلفة
وهو دا بالمناسبة السبب في اننا بنلاقي
اكتر من دوا في السوق
بنفس المادة الفعالة
 ولكن باسماء تجارية مختلفة
المهم يا سيدي
لما نيجي نبص على اساسيات السوق
حنلاقي ان الصين هي اكبر منتج ومصدر
للمواد الفعالة في العالم كله
البلد دي لوحدها بتسيطر على ما يقرب
من نص سوق المواد الفعالة العالمي
ودا اللي بيديها سيطرة كبيرة
على كل شركات الادوية العالمية تقريبا
ودا وضع جديد جدا
لان لحد نص التسعينات
الغرب ومعاه اليابان
كانوا بينتجوا 90
من المواد الصيدلانية الفعالة
الصين ما كانش ليها اي وجود يذكر
في القطاع الحساس دا
لكن في اخر 20 سنة
الوضع تغير
بحسب تقديرات الوكالة التنظيمية للادوية
ومنتجات الرعاية الصحية في بريطانيا
فالصين في 2017
كانت بتنتج لوحدها
40 من المواد الفعالة في العالم
وبالمناسبة
ال 60 الباقيين
مش بعاد عن الصين برضو
يعني خد مثلا
فيه مضاد حيوي عام اسمه ليفوفلوكساسين
المضاد الحيوي دا
لما تيجي تدور على المادة الفعالة بتاعته
بتيجي منين
حتلاقيها بتيجي من 3 شركات
واحدة في الصين
واتنين في اليابان
المفاجاة بقى
هي انك لما تدقق اوي
حيتضح لك ان الشركتين اللي من اليابان
شاريين اصلا المادة الفعالة
في صورتها الاولية
قبل مرحلة التنقية
من الصين
يعني كل اللي اليابانيين عملوه
هي عملية تنقية للمادة الفعالة
اللي اتصنعت اساسا في الصين
حتى الهند نفسها اللي بتفخر النهار دا
بامتلاكها واحد من اكبر قطاعات
تصنيع الادوية في العالم
لو دورت وراها
حتلاقي قطاعها الدوائي الضخم دا
معتمد على الصين
يعني بحسب بيانات المفوضية الاوروبية
الهند بتستحوذ لوحدها على 20
من المعروض العالمي من الادوية الجنيسة
او المكافئة
ودا بيخليها اكبر مورد للنوع دا
من الادوية في العالم
الهند وحش وعملاق كبير في المجال دا
بس لما تيجي تدور ورا الوحش والعملاق دا
حتلاقيه بيستورد 70 من احتياجاته
من المواد الفعالة
من الصين
وبدون المواد الفعالة دي
مفيش ادوية
ومفيش قطاع دوائي في الهند
طب هل الهند مش بتصنع
مواد فعالة لنفسها
لا طبعا
بتصنع
بس الكوميديا السوداء بقى
هو ان الهند بتصنع المواد الفعالة بتاعتها
باستخدام 
او مواد بادئة جاية من الصين
على سبيل المثال
فيه مادة فعالة اسمها ال 
بتستخدم في تصنيع ادوية
ليها علاقة بالمناعة البشرية
المادة الفعالة دي
فيه شركات كتير جدا في الهند بتصنعها
بس علشان يصنعوا المادة الفعالة دي
الهنود محتاجين مادة بادئة اسمها
سايتوسين
منين بيشتروها المادة دي بقى
بيشتروها بشكل اساسي من الصين
يعني حتلف تلف
وتلاقي نفسك بترجع للصين
علشان كدا ايشيرو فوجيكاوا
رئيس جمعية تجار الادوية اليابانية
بيقول انك لو تتبعت
سلسلة التوريد الخاصة بصناعة الادوية
حتلاقي نفسك في النهاية
رايح للصين
عاجلا او اجلا
وهنا فيه سؤال منطقي بيطرح نفسه
ازاي الصين وصلت للمرحلة دي
عارفين قصة شركة  التايوانية
اللي كنا شرحناها في حلقة
صنع في تايوان من فترة
ووضحنا فيها ازاي الشركة دي
بقت اكبر واهم مصنع لاشباه الموصلات
في العالم
اهو نفس السيناريو بتاع 
حصل هنا ولكن بتفاصيل مختلفة
في بداية الالفية الجديدة
الصينيين بدؤوا ينتبهوا لاهمية المواد الفعالة
ودورها الحيوي في صناعة مهمة وحساسة
زي صناعة الادوية
واللي الكل بيعتبرها جزء من امنه القومي
المهم الصينيين بدؤوا يضخوا استثمارات كبيرة
في صناعة المواد الفعالة
وفي نفس الوقت
قدموا تسهيلات كبيرة
للشركات اللي بتشتغل في المجال دا
علشان تساعدها على التوسع بسرعة
وفصلوا لهم لوائح وقوانين
تسهل الامور تماما عليهم
ومن ضمن القوانين دي
هو قانون اجراءات ادارة تسجيل الادوية
اللي تم العمل بيه في الصين
اعتبارا من 1 مايو 2005
واللي سمح للشركات المنتجة للمواد الفعالة
انها تاخد موافقات اسرع
من الجهات المختصة
توسع الصينيين في المجال دا
اداهم ميزة كبيرة جدا في التكلفة
لان كلما حجم الانتاج زاد
كلما بقى فيه وفورات اكبر في التكاليف
على سبيل المثال
الصين عندها النهار دا طاقة تصنيعية تسمح لها
بانها تنتج 14 الف طن
من المضاد الحيوي المعروف باسم
اموكسيسيلين
في حين ان الهند مثلا
كل اللي تقدر تنتجه من نفس الدوا
هو 50 طن
ودا بحسب بحث عملته شركة  
بالتعاون مع اتحاد الصناعة الهندي 
اللي بيدي الصين برضو
ميزة كبيرة في التكلفة
هو ان المواد الخام الكيميائية البادئة
او ال 
اللي بتدخل في تصنيع المواد الفعالة
متوفرة عندها بكميات كبيرة
وبسعر رخيص
ودي ميزة مهمة جدا
لان تكلفة المواد الخام دي
بتمثل لوحدها
تلتين تكلفة انتاج المادة الفعالة
علشان كدا بنلاقي مصنع في الصين مثلا
قادر انه ينتج الكيلوغرام
من المضاد الحيوي المعروف باسم
  لاميفودين
ب 120 دولار
في حين المصنع المنافس في الهند
بينتج نفس العقار
بسعر 137 دولار على الاقل
ميزة التكلفة دي من ناحية
ساعدت الشركات الصينية المصنعة
للمواد الفعالة
على منافسة الاوروبيين والامريكيين واليابانيين
وامتلاك حصة متنامية في السوق العالمي
ومن ناحية تانية بقى
طمعت شركات الادوية الغربية
اللي كان عندها استعداد تعمل اي حاجة
علشان توفر دولار واحد في التكلفة
وتكسب اكتر
دا غير انها لما تعتمد على الصين
حتخلص نفسها من الاجراءات الوقائية المشددة
اللي بتتفرض عليها من الحكومات الغربية
بسبب التفاعلات الكيميائية اللي بتحصل
اثناء تصنيع المواد الفعالة
واللي بينتج عنها في بعض الاحيان مواد سامة
علشان كدا بدانا نشوف الشركات
الغربية واليابانية
في اخر عشرين سنة
بتنفض ايدها من صناعة المواد الفعالة
وبتعتمد بشكل اكبر على الصين
الشركات دي يا اما نقلت عملياتها للصين
يا اما بطلت تصنع مواد فعالة خالص
وبدات تعتمد على الصينيين
النهار دا فيه مواد فعالة ومواد بادئة
الصينيين هما الوحيدين في العالم
اللي بيصنعوها
في كتابها الشهير اللي عمل ضجة كبيرة
اول ما نزل في 2008
تحت عنوان
الصين ار اكس
فضح مخاطر اعتماد امريكا على الصين
في الدواء
 روزماري جيبسون بتقول
ان شركات الادوية الغربية
ساهمت بشكل او باخر
في توسع صناعة المواد الفعالة في الصين
وضربت امثلة كتير من ضمنها
اللي عملته شركة الادوية الامريكية الشهيرة
فايزر
في 2005
فايزر فتحت مركز ضخم للابحاث والتطوير
في شنغهاي
بعدها بسنتين راحت قفلت
مركز الابحاث والتطوير التابع ليها
في مدينة ان اربور
في ولاية ميتشغان الامريكية
بعدها بسنتين برضو
قفلت معاملها البحثية
في برينستون
ونيوجيرسي
ونيويورك
ونورث كارولينا
وفي 2011
قامت مسرحة اكتر من 20 باحث في الشركة
كجزء من خطتها علشان تخفض الانفاق
ال 20 باحث اللي تسرحوا دول
واللي كانوا بيعتبروا جزء كبير من عقل الشركة
كان من ضمنهم 1100 باحث
شغالين في اكبر موقع بحثي تابع للشركة
في ولاية كونيكتيكت
فايزر باختصار
كانت بتصفي نشاطها البحثي في امريكا
وبتستثمر وبتضخ فلوس اكبر
في نشاطها البحثي في الصين
ودا هو احد الاسباب النهار دا
في ان الشركة الامريكية
زيها زي غيرها
بتعتمد على الصين في توفير
جزء كبير من احتياجاتها من المواد الفعالة
في شهادتها قدام مجلس الشيوخ الامريكي
في مارس 2020
روزماري جيبسون قالت لاعضاء مجلس الشيوخ
يا جماعة الصين بتنتج لوحدها
90 من المكونات الكيميائية
اللي بتدخل في تصنيع ادوية مهمة جدا
زي المهدئات والمضادات الحيوية
ومضادات الالتهاب وادوية ضغط الدم
ودي بالمناسبة ادوية كلها ظهرت اهميتها
في عز ازمة كورونا
علشان كدا لما الوباء جه من سنتين
فيه دول كتير بدات تنتبه
لخطر اعتمادها على الصين
مش عارف انتبهتوا للخبر دا ساعتها وللا لا
بس في مارس 2020
الحكومة الهندية
فرضت قيود على صادراتها
من 28 مادة فعالة بتدخل في تصنيع ادوية
زي الباراسيتامول
والكليندامايسين
قالوا لك احنا كهنود اولى بالادوية دي
في ظل الازمة بتاعة كورونا
اللي مش عارفين حتنتهي امتى وازاي
طب ليه الهنود عملوا كدا
يعني كان ممكن بدل ما يقللوا صادراتهم
من المواد الفعالة
يزودوا انتاجهم منها مثلا
بس هما ما عملوش كدا
عارفين ليه
لان المواد الفعالة دي
اساسا بيتم تصنيعها من مواد كيميائية بادئة
بيشتروها من الصين
وهما دالوقت مش متاكدين
الصين حتبعت لهم مواد بادئة تاني وللا لا
ريجي جوزيف
الاستاذ المشارك في معهد دراسات
التنمية الصناعية في الهند
شايف ان الامن القومي الهندي في خطر
بسبب قصة الادوية دي
جوزيف قال لك خد عندك مثلا
مضاد حيوي مهم زي البنسلين
المضاد الحيوي دا الهند بتصنعه
لكن بتصنعه من مواد خام
جاية من الصين
دالوقت بقى حيكون ايه الوضع
لو الصين وقفت صادراتها لينا
من المواد الخام دي لاي سبب
دا لو حصل
حنتشلوح كلنا
واحد حيقول لي بقى بذمتك يا اشرف
هو قال حنتشلوح
اقول لك اه
قالها بالهندي
المهم جوزيف بيقول ان مشكلتنا
هي ان مفيش في الهند كلها على بعضها
شركة بتصنع المواد البادئة بتاعة البنسلين
وفي نفس الوقت
مش سهل اننا نلاقي مورد بديل للصين
لان الكل تقريبا بيعتمد على الصين
الصينيين يا جماعة
بينتجوا مواد فعالة لاكتر من 20 دوا
وبمناسبة كلامنا على البنسلين
تعرفوا ان اخر مصنع كان بيصنع
البنسلين في امريكا
اتقفل
تحديدا من 2004
اومال الامريكان بيجيبوا احتياجاتهم
من البنسلين منين
حقول لك
بحسب بيانات وزارة التجارة الامريكية
فامريكا استوردت ما يصل ل 45 من واردتها
من البنسلين في 2018
من الصين
دا غير 95 من وارداتها من الايبوبروفين
و91 من وارداتها من الهيدروكورتيزون
و70 من وارداتها من الاسيتامينوفين
كل دا من الصين
المهم خلونا نرجع تاني للهند
الهنود لما حصل اللي حصل في ازمة كورونا
قاموا على طول في مارس 2020
عاملين خطة لتشجيع الانتاج المحلي
من المواد الفعالة والمواد البادئة
بقيمة 900 مليون دولار تقريبا
ودا نفس اللي الفرنسيين حاولوا يعملوه
بعدها ب 3 شهور تقريبا
وتحديدا في يونيو 2020
لما الرئيس الفرنسي ايمانويل ماكرون
زار موقع تابع لشركة الادوية الفرنسية سانوفي
ماكرون اعلن هناك
خطة هدفها اعادة توطين صناعة
المواد الصيدلانية الفعالة
في فرنسا واوروبا
خطة الفرنسيين ببساطة
هي انهم يرجعوا تاني يصنعوا ال 
او المادة الفعالة بتاعة الباراسيتامول
في خلال 3 سنين تقريبا 
طب شمعنى الباراسيتامول
قال لك دا اكتر دوا بيتباع في البلد
الفرنسيين بالمناسبة كانوا بيصنعوا
المادة الفعالة بتاعة الباراسيتامول
في مصنع في جنوب فرنسا
ولكن قفلوه في 2008
ومن هنا ننتقل لسؤال الحلقة
والسؤال دا اعتقد انه خطر على بال كتير منكم
وهو بيتفرج على الحلقة
هو احنا فين كعرب من الخناقة الدايرة دي
الدول العربية عندها الكفاءات
ورؤوس الاموال الكافية
 برايك بقى
ايه اللي يمنعنا اننا نمشي على خطى الصين
وندخل قطاع حساس ومهم
زي قطاع المواد الصيدلانية الفعالة
حتابع كل اجاباتكم في التعليقات
في النهاية يا ريت لو عجبتك الحلقة
وحابب تشوفنا تاني
اشترك في القناة
واستنانا في حلقات جديدة باذن الله
سلام
