عمرك فكرت ايه اللي ممكن يحصل
لو مقدرتش توفر الانسولين
لمرضى السكر من شعبك
السؤال غريب الاطوار دا
تسال بالنص وعلى سبيل التهديد
للرئيس الارجنتيني السابق راؤول الفونسين
بعد فترة قصيرة من توليه رئاسة الارجنتين
سنة 1983
مين بقى اللي كان بيهدد الرئيس الارجنتيني
او بيساله السؤال دا
ار تي ماكنامارا
نائب وزير الخزانة الامريكي
ايام الرئيس رونالد ريغان
في الوقت دا يا جماعة
كان فيه شركة واحدة بس في الارجنتين
هي اللي بتصنع الانسولين
  والشركة دي كانت شركة ايلاي ليلي الامريكية
فالامريكان ببساطة
كانوا بيهددوا الرئيس الارجنتيني
بانهم حيخلوا الشركة بتاعتهم
تقفل مصانعها في الارجنتين
وبالتالي تبطل تنتج انسولين
ويروح بقى هو يتصرف
ازاي حيلاقي انسولين لحوالي
73500 مريض بالسكر في الارجنتين
في الوقت دا
طبعا انت حتسالني
ليه الغشومية دي
يعني ليه الامريكان بيهددوا الراجل
التهديد الغريب دا
مفيش يا سيدي
كل الحكاية هو ان السيد الفونسين
اخد قرارات اقتصادية
معجبتش الجانب الامريكي
ويمكن اكتر قرار ضايقهم
هو اعلانه ان الارجنتين
مش حتسدد الديون اللي عليها
للبنوك الامريكية
الا لو البنوك دي
تفاوضت مع البلد على شروط سداد افضل
ودا لانه كان شايف ان حجم
وشروط الديون دي ساعتها
ظلم وافترا
واللي جنن الامريكان اكتر من الفونسين
هو انه ما اكتفاش ببلده
لا
دا بدا يحرض جيرانه في امريكا اللاتينية
انهم يحطوا ايدهم في ايد بعض
ويقفوا وقفة رجالة
في وش البنوك الامريكية
اللي بتطالبهم يدفعوا ديون وفوائد
بمئات المليارات
ودي فلوس هما مستلفوش
الجزء الاكبر منها اصلا
لكن الامريكان مغلبوش مع الفونسين
لانه لما حاول يعمل تحالف
مع جيرانه اللاتينيين
قاموا رايحين من وراه
واخدين كل دولة لوحدها على جنب
لحد ما الكل سابه
وبقت الارجنتين واقفة لوحدها
بس الايام دارت وبسرعة
وحقول لكم دارت ازاي
وحقول لكم كمان طبيعة المشكلة بالتفصيل
اللي كانت حاصلة
بين الارجنتين من جهة
وبين البنوك الامريكية من جهة تانية
وليه الارجنتين كانت رافضة تدفع
وكانت مديونة بكم
وازاي الامريكان تعاملوا معاها
وليه جيران الارجنتين تخلوا عنها
وازاي تم اغراؤهم
دا جزء من اللي حندردش فيه مع بعض
في حلقة النهار دا
انا اشرف ابراهيم
ودا المخبر الاقتصادي
في 30 اكتوبر سنة 1983
الارجنتينيين انتخبوا راؤول الفونسين
 رئيس جديد للبلد
وفي شهر ديسمبر من نفس السنة
الراجل دخل القصر
وبدا يمارس مهامه
في الوقت دا
الارجنتين كانت غرقانة لودانها في الديون
واوضاعها الاقتصادية كانت صعبة جدا
علشان كدا اول حاجة عملها الرئيس الجديد
هو اعلانه تاجيل مدفوعات الفوايد
اللي البلد بتدفعها على ديونها
اللي كانت ساعتها بتقترب
من 445 مليار دولار
لمدة 6 شهور بس
وطلب من الدائنين
انهم يعملوا اعادة جدولة للديون
وقال لهم انا مش حدفع الديون
والشعب جعان
المهم الراجل اعلن القرار دا من هنا
والدنيا قامت من هنا
والكل بدا يتكلم عن شجاعة الارجنتين
بوصفها الدولة الوحيدة في امريكا اللاتينية
اللي تجرات وتحدت الدائنين الدوليين
وصحيفة اللوموند الفرنسية هي كمان
قالت اللي عملته الارجنتين دا
خطوة ثورية
لكن اصحاب الديون على الناحية التانية
قال لك الكلام دا مينفعش معانا
احنا عاوزين فلوسنا كاملة في معادها
ومفيش تاجيل
ومفيش اعذار
واحد من كبار المصرفيين
بيحكي لفايننشال تايمز البريطانية
في فبراير سنة 1984
وبقول احنا لما قعدنا
مع المسؤولين الارجنتينيين
علشان نشوف ايه اللي هما بيهببوه دا
ومش عاوزين يدفعوا ليه
توقعنا انهم حيقدموا لنا حقائق وارقام
لكن فوجئنا انهم بيكلمونا كلام تافه
حوالين ازاي هما ديمقراطية جديدة
ولازم نقف معاهم
والكلام اللي مبياكلش عيش دا
المهم في الاخر كل طرف تربس دماغه
الارجنتين من ناحية
مش عاوزة تدفع في المعاد
وطالبة التاجيل
ومسؤولي البنوك على الناحية التانية
بيحلفوا براس ابوهم
ان دا مش حيحصل
في ظل الوضع دا
الارجنتين لو مدفعتش الدفعة اللي عليها الدور
واللي كان قيمتها 500 مليون دولار
قبل يوم 31 مارس سنة 1984
كدا البنوك الغربية حتعتبرها
متخلفة عن سداد ديونها
31 مارس كان هو المعاد النهائي
لكن وزير الاقتصاد الارجنتيني ساعتها
برناردو غرينسبون
قال المواعيد النهائية دي
مواعيد تخص البنوك
متخصناش احنا كارجنتين
احنا مش حندفع
لكن الوضع دا معجبش جيران الارجنتين
وبالاخص المكسيك
طب ايه العمل في الورطة دي يا سيدي
طرف عاوز ياجل الدفع لانه ما معهوش
وطرف تاني رافض تماما
ان فلوسه تتاخر يوم واحد
فضل الوضع مقفل كدا زي الدومينو
طول شهر ديسمبر
ويناير
وفبراير ومارس كله
لحد اخر 24 ساعة
قبل المعاد النهائي للدفع
واللي هو زي ما قلنا
كان 31 مارس سنة 1984
وهنا حصلت انفراجة غير متوقعة
وحقول لك ازاي
في الفترة ما بين 25 و27 مارس 1984
الدول اللاتينية
 كانت بتحضر الاجتماع السنوي
لبنك التنمية للبلدان الامريكية
في بونتا دل ايستي في اوروغواي
في الاجتماع دا
وزير المالية المكسيكي خيسوس سيلفا
اقترح على الحضور الكرام
وقال يا جماعة ايه رايكم
لو لمينا من بعضنا
وسلفنا الارجنتين مبلغ محترم
ترجعه لنا بعد 30 يوم
علشان بس تدفع الديون اللي عليها
للبنوك الاجنبية
ومتتخلفش عن السداد
 وتعمل لنا مشكلة
فالمكسيك قالت
انا عندي استعداد اسلف الارجنتين
100 مليون دولار
وفنزويلا قالت حدفع 100 مليون دولار زيهم
اما البرازيل وكولومبيا
فكل واحدة فيهم وافقت انها تسلف الارجنتين
50 مليون دولار
كدا بقى معانا كام
300 مليون دولار
الارجنتين اخدت ال 300 مليون دولار دول
وحطت عليهم 100 مليون دولار
من احتياطياتها النقدية
وكمان 100 مليون دولار
قدرت تستلفهم من بعض البنوك
بشرط انها ترجعهم بعد 30 يوم برضو
اللي كان بيرعى الاتفاق دا كله
ومشرف على كل مراحله لكن من بعيد
هو صندوق النقد الدولي
وهنا خد بالك من حاجة مهمة
اللي حصل في الاجتماع بتاع اوروغواي
كان مجرد اتفاق شفهي
لان كل شيء كان مرهون
بموافقة صندوق النقد الدولي
على الليلة دي
طب ايه اللي دخل صندوق النقد الدولي
في الحوار دا
ببساطة البنوك اللي داينة الارجنتين
كانت رافضة تتفاوض معاها
الا لما توصل لاتفاق مع صندوق النقد
المهم الاتفاق دا يا شباب
مبقاش اتفاق رسمي
غير يوم 30 مارس سنة 1984
الساعة 11 ونص بالليل بتوقيت واشنطن
بعدما جاك دو لاروسيير
مدير صندوق النقد الدولي
وقعه مع راؤول بربيش
الاقتصادي الارجنتيني
اللي كان الرئيس الفونسين باعته واشنطن
علشان يتفاوض بالنيابة عن الارجنتين
المهم الاتفاق تم
ودا ساعد الارجنتين انها تدفع
ال 500 مليون دولار في المعاد
ومتتخلفش عن سداد ديونها
بس كدا برضو الازمة متحلتش
لان دفع الارجنتين لديونها في معادها
معناه ببساطة
 هي انها معترفة وملتزمة بيها
حتى لو هي شايفاها سرقة وظلم
في اللحظة دي الرئيس الارجنتيني
ادرك انه علشان ينجح
في تحدي البنوك الدولية
ويفرض عليهم شروطه
لازم يقنع باقي جيرانه
اللي غرقانين برضو في الديون
انهم يقفوا مع بعض ويتحدوا
ويا نعيش عيشة فل
يا نموت احنا الكل
ومن حسن حظه هو انه في سنة 1984
امريكا فضلت ترفع اسعار الفايدة
لحد ما تجاوزت ال 10
ودا اثر طبعا على اسعار الفايدة العالمية
وبالتبعية على خدمة الديون
البلد اللي كانت بتدفع في خدمة ديونها قرش
بقت بتدفع قرشين
لان الفوايد زادت
ودا طبعا خراب بيوت
للدول اللي عليها ديون للاجانب
المهم في مايو من نفس السنة
بدات بوادر التحالف تبان
لما الرئيس الارجنتيني راؤول الفونسين
والرئيس المكسيكي ميغيل دي لا مدريد
والرئيس البرازيلي جواو فيغيريدو
والرئيس الكولومبي بيليساريو بيتانكور
اصدروا مع بعض بيان مشترك
انتقدوا فيه ارتفاع اسعار الفايدة
وطالبوا انه يتم تخفيضها
وقالوا عاوزين كمان فترات سماح اطول
علشان نسدد ديوننا على مهلنا
على اساس البيان دا الحماس زاد
وكله قال خلاص
امريكا اللاتينية حتوقف مع بعض ايد واحدة
خصوصا وانه بعد البيان دا بشهر
وتحديدا في يونيو سنة 1984
الدول المحترمة دي
قررت تعمل اجتماع وزاري
في مدينة قرطاجنة في كولومبيا
يحضره وزارء المالية والخارجية
في 11 دولة لاتينية مديونة
علشان يتفقوا حيتصرفوا ازاي
مع الدائنين الاجانب
قبل ما الاجتماع دا يتم بايام
البنوك والمسؤولين الغربيين
كانوا قاعدين حاطين ايدهم على قلوبهم
وخايفين ان الاجتماع ينجح
والدول دي تتفق مع بعض
وتعمل كارتل او تحالف ضدها
علشان كدا قرروا يلجؤوا لسياسة
فرق تسد
النيويورك تايمز الامريكية في مقال نشرته
تاني يوم الاجتماع
اللي كان داير في كولومبيا
قالت ان الدول الغربية
عملت قبل الاجتماع دا
 
او مناورات حاذقة
علشان تمنع الدول اللاتينية
انها تتكتل مع بعض
طب عملوا ايه بالضبط
حقول لك
اول حاجة جاك دو لاروسيير
مدير صندوق النقد الدولي
تواصل مع المكسيكيين في السكرتة كدا
وقال لهم حنديكم شروط اسهل في السداد
من اي دولة تانية
وسيبكم من العوق بتاع الارجنتين دا
اللي حيجيب للقارة المنكوبة دي الكافية
في نفس الوقت
والتر ريستون
رئيس مجلس ادارة بنك سيتي جروب الامريكي
ومستشار الرئيس رونالد ريغان
راح للبرازيليين وقال لهم نفس البوقين
واللي حكى التفاصيل دي بالمناسبة
هي النيويورك تايمز الامريكية
اما رئيس الاحتياطي الفدرالي الامريكي
بول فولكر
فقال يا جماعة
البنوك حتبقى مرنة جدا في شروط السداد
بس مش مع اي حد
مع الدول ال 
او الدول المؤدبة المتربية
المهم المسؤولين الغربيين
 فضلوا على المنوال دا
ياخدوا الدول دي من ورا بعض
لحد مفضلش حد في الاخر
غير الارجنتين
اللي لقت نفسها فجاة
معزولة وواقفة بطولها
بعدها بكم شهر
وتحديدا في اغسطس سنة 1984
الرئيس الارجنتيني استغل كلمته اللي القاها
في افتتاح مؤتمر ماريه ديل بلاتا في الارجنتين
وقال يا جماعة البنوك الاجنبية بتحاول تقسمنا
بتغري دول بالمكافات
وبتضغط على دول تانية
النيويورك تايمز بتقول
ان المسؤولين المكسيكيين
كانوا قاعدين في المؤتمر
وهما عارفين ان الرئيس الارجنتيني
بيلقح بالكلام عليهم
بس عادي الشتيمة مبتلزقش
يلقح زي ما هو عايز
وزير المالية المكسيكي خيسوس سيلفا
كان شايف ان الاجتماع بتاع قرطاجنة
كان اجتماع الدول المديونة عاملاه
علشان عاوزة تدفع
مش عشان متدفعش
وخد دي كمان
الراجل دا جود وقال
متقولوش علينا نادي المدينين
احنا  
او نادي الدافعين
تماهي المكسيكيين مع الدائنين الاجانب
كان عجيب جدا
بس للامانة حقهم يعملوا اكتر من كدا
المكسيكيين طلبوا من البنوك الاجنبية
اعادة جدولة نص ديونهم
اللي وصلت ساعتها ل 96 مليار دولار
واتوافق على طلبهم
علشان بس يبعدوا عن الارجنتين
اكتر من 48 مليار دولار من ديون المكسيك
تم الاتفاق بشكل مبدئي على اعادة جدولتها
على مدار فترة بتوصل ل 14 سنة
وهنا خلونا نبص لنص الكوباية المليان
المكسيك مباعتش الارجنتين بالرخيص
المهم الارجنتين في النهاية
بعدما الكل تخلى عنها
غلب حمارها
واضطرت انها توافق
على شروط الدائنين الاجانب
اللي كانت متاكدة انها مش حتقدر
تتحداهم لوحدها
بالعكس
البنوك الغربية وتحديدا الامريكية
تقدر تسحق بلد زي الارجنتين
من خلال انها تفرض حصار اقتصادي عليها
لو وزارة الخزانة الامريكية بس
هددت بفرض عقوبات على اي مؤسسة مالية
تتعامل مع الارجنتين
محدش حيجرا يقرب منها
ار تي ماكنامارا
نائب وزير الخزانة الامريكي
لما قابل الفونسين
بعدما نجح في الانتخابات
وهدد بحوار الديون دا
سلمه قايمة فيها السلع والمنتجات المستوردة
اللي الارجنتين مش حتشم ريحتها
لو الامريكان قرروا منعها عنها
وكان من ضمنها الانسولين
بتاع مرضى السكر
وبالمناسبة صحيح
الامريكان نفذوا تهديدهم بالفعل
وشركة ايلاي ليلي الامريكية
اللي هي كانت الشركة الوحيدة في الارجنتين
اللي بتصنع الانسولين
اعلنت خروجها من البلد سنة 1984
وبقى الارجنتينيين مضطرين يلفوا العالم
علشان يشتروا احتياجاتهم من الانسولين
بالعملة الصعبة
وفي يونيو سنة 1985
الرئيس الارجنتيني وقف قدام الشعب
وقال يا ابناء وطني الاعزاء
ان الحل الوحيد اصبح هو سياسة التقشف
التي ستكون صعبة للغاية
وستتطلب جهودا كبيرة من الجميع
هذا يطلق عليه يا ابناء وطني
اقتصاد الحرب
وهكذا انتهت محاولة الارجنتين
تحدي الدائنين الاجانب بالفشل
المهم يا سيدي تلف الايام
وتيجي المكسيك تلاقي نفسها
داخلة في الحيط
في صباح يوم 19 سبتمبر سنة 1985
زلزال عنيف بقوة 81 درجة على مقياس ريختر
ضرب العاصمة المكسيكية
مكسيكو سيتي
وتسبب في وفاة اكتر من 10 الاف شخص
واصابة ما يزيد على 30 الف واحد
وشرد 250 الف بني ادم
حادثة بشعة هزت المكسيكيين
وبما ان المصائب لا تاتي فرادى عادة
فقبل ما يشموا نفسهم
البترول اللي هو بيشكل
جزء كبير من دخلهم
سعره اتهبد في الارض
ونزل من 30 دولار للبرميل في نوفمبر 1985
ل 10دولار في يوليو سنة 1986
الحادثتين دول كان لهم تاثير مدمر
على مالية الحكومة المكسيكية
اللي كانت بتدفع جزء محترم من دخلها
للدائنين الاجانب
المهم الرئيس المكسيكي ميغيل دي لا مدريد
طلع واشتكى في يونيو 1986
وقال الحقونا
الدائنين الاجانب
يخنقون المكسيك حتى الموت
الرجال الموتى لا يستطيعون الدفع
المعلم كان بيلمح لاحتمال تخلف المكسيك
عن سداد ديونها في ميعادها
لكن على مين
في نفس الشهر
رئيس مجلس الاحتياطي الفدرالي الامريكي
بول فولكر
سافر ميكسكو سيتي
وقابل الرئيس المكسيكي
وهدده بان لو المكسيك قررت من دماغها
انها تمتنع عن سداد ديونها في معادها
فيعمل حسابه ان كل خطوط الائتمان المصرفي
حتتقطع عن المكسيك
بس خلاص
والمكسيكيين احترموا نفسهم
ودفعوا ديونهم في ميعادها
كل اللي انا حكيته دا
تقدروا تعتبروه نقطة في بحر
الازمات اللي حصلت في امريكا اللاتينية
في الثمانينات والتسعينات
واللي بتشبه الى حد كبير
ازمات حاصلة وحتحصل قريب
في دول مختلفة حوالين العالم
بسبب سياسات الفدرالي الامريكي
ومن هنا انتقل لسؤال الحلقة
واللي من خلاله حابب اخد رايكم في حاجة
تحبوا اننا نتكلم تاني في حلقات جاية
عن التاريخ الاقتصادي لامريكا اللاتينية
لو مهتمين بدا
يا ريت تعرفوني في التعليقات
وفي النهاية لو عجبتكم الحلقة
وحابين تشوفونا تاني
اشتركوا في القناة
واستنونا في حلقات جديدة باذن الله
سلام
