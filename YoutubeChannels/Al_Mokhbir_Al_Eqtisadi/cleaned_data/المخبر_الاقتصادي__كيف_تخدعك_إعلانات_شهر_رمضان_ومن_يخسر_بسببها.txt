كل سنة وانتوا طيبين
ورمضان كريم
الشهر دا مختلف
 عن اي وقت تاني في السنة
لاسباب كتير من ضمنها
اسباب تجارية واقتصادية بحتة
عندنا هنا في الوطن العربي
بننفق مليارات من الدولارات في الشهر دا
على كل اللي تقدر تتخيله
من منتجات وخدمات
وبالاخص
 المنتجات الغذائية
جزء مش قليل من الانفاق دا
بيحفزه الكم الرهيب من الاعلانات
اللي بنتعرض له اثناء مشاهدة التلفزيون
خصوصا
وان نسب مشاهدة التلفزيون
بترتفع جدا خلال رمضان
كل سنة بنلاقي ماسورة اعلانات
ضربت في وشنا
تفاصيل الاعلانات دي يمكن مختلفة
لكنها في النهاية نفس الحبكة
وبتدور حوالين نفس الهدف
وهو
دفعك لانفاق اكبر قدر ممكن من فلوسك
على المنتج او الخدمة
اللي الاعلان بيروج لها
عاوزينك تبقى زبون من الاخر
ولكن مش زبون عادي
لا
زبون عنده ولاء وحنان
شركات كتير النهار دا
بتخصص جزء كبير من ميزانيتها التسويقية
لصالح الاعلانات في شهر رمضان
علشان توصل لعقول
 اكبر عدد ممكن من المستهلكين
وبالتبعية
 لجيوبهم
الدولار اللي بيتصرف على الاعلان
الشركة بتبقى عايزة ترجعه
10 دولار على الاقل
والنتيجة هي ان فيه ناس
بتصرف فلوس على حاجات
مش محتاجاها
وناس تانية ما معهاش تصرف اصلا
فبتتفرج وتتضايق
موضوع الاعلانات في شهر رمضان تحديدا
بيبقى معقد جدا
كل سنة بتحصل فوضى كبيرة
في سوق الاعلانات في الشهر دا
بتضر المشاهد من ناحية
وبتضر الشركات المعلنة من ناحية تانية
ودا يخلينا نسال شوية اسئلة مهمة
من ضمنها مثلا
ايه سر الاعلانات الكتير
اللي بتيجي في رمضان
واشمعنى رمضان تحديدا
الموضوع دا بدا امتى وازاي
وازاي الاعلانات دي بتاثر عليك
 انت كمستهلك
وعلى نفسيتك
وهل الاعلانات دي بتفيد الشركات فعلا
وايه هي قصة الاعلانات التلفزيونية اصلا
دا جزء من اللي هندردش فيه مع بعض
 في حلقة النهار دا
انا اشرف ابراهيم
ودا المخبر الاقتصادي
من حوالي 81 سنة
وتحديدا في 1 يوليو 1941
الناس في امريكا
كانوا قاعدين قدام التلفزيون
مستنيين ماتش البيسبول
 بين فريق بروكلين دودجرز
وفريق فيلادلفيا فيليز يبدا
المهم قبل الماتش ما يبدا بلحظات
ظهر على الشاشة اعلان لماركة ساعات
 اسمها
الاعلان اللي كلف الشركة وقتها
9 دولار اول عن اخر
كان فيه شيء مميز جدا
والشيء المميز دا
هو انه كان اول اعلان تجاري في التاريخ
يتم اذاعته على التلفزيون
 بس الاعلان دا
محدش شافه ساعتها
غير مجموعة صغيرة جدا من الناس
لان في الوقت دا كان عدد الاسر
اللي عندها تلفزيونات في امريكا
قليل جدا
ودا كان سبب
في ان ما كانش فيه شركات كتير
مهتمة بالاعلان في التلفزيون
كله كان شايف ان اعلانات الصحف مثلا
افضل 100 مرة
لان الصحف كانت بتوصل لاعداد اكبر
ولكن من الاربعينيات لحد النهار دا
حاجات كتير اوي اتغيرت
النهار دا الاغلبية الكاسحة من الاسر
في كل مكان في العالم
بتمتلك تلفزيون واحد على الاقل
نادرا ما تلاقي بيت
ما فيهوش تلفزيون النهار دا
يعني لما نيجي نبص مثلا مع بعض
على عدد الاسر اللي بتمتلك
تلفزيون واحد على الاقل
في الوطن العربي سنة 2017
هنلاقي ان في مصر
فيه 203 مليون اسرة عندها تلفزيون
وفي الجزائر 75 مليون اسرة
وفي المغرب 63 مليون اسرة
وفي السعودية
في 55 مليون اسرة بتمتلك تلفزيون
وفي تونس 23 مليون اسرة
وفي الامارات 18 مليون اسرة
وفي الاردن 13 مليون اسرة
وفي لبنان 800 الف اسرة
وفي الكويت
في 800 الف اسرة برضو
وفي عمان فيه 700 الف اسرة
وفي قطر فيه 500 الف اسرة
واخيرا في البحرين
فيه 200 الف اسرة عندها تلفزيون
حلو اوي الكلام دا
السؤال بقى المهم هنا
الاسر اللي بتمتلك تلفزيون دي
نسبتها ايه من الشعب كله
لو اخدنا مصر والسعودية كمثال
هنلاقي في مصر الاسر اللي بتملك تلفزيون
بتمثل تقريبا 87 من اجمالي الاسر
وفي السعودية
النسبة بتوصل ل100 تقريبا
حرفيا احنا في الوطن العربي
وصلنا لمرحلة انه تقريبا
بقى فيه تلفزيون في كل بيت
وطبعا التلفزيونات دي
احنا مش شارينها ديكور
لا اكيد شاريينها عشان نتفرج عليها
يعني في سنة 2020
الناس اللي عايشة في منطقة الشرق الاوسط
وشمال افريقيا
كانت بتقعد قدام التلفزيون في المتوسط
339 دقيقة يوميا
يعني بنتكلم على 6 ساعات تقريبا في اليوم
بتقضيها قدام التلفزيون في المتوسط
يعني باختصار
اغلبنا عنده تلفزيون
واغلبنا بيقعد قدامه وقت محترم
ومن هنا بقى
بتيجي جاذبية التلفزيون
كوسيلة اعلانية للشركات
اللي عاوزة تسوق منتجاتها
لاكبر عدد ممكن من الناس
علشان تحقق اكبر مبيعات ممكنة
السنة اللي فاتت اللي هي 2021
الشركات على مستوى العالم
صرفت 171 مليار دولار
على اعلانات التلفزيون
من ضمنهم
24 مليار دولار
اتصرفوا عندنا في منطقة الشرق الاوسط
وشمال افريقيا
وجزء كبير من الفلوس دي
اتصرف في شهر رمضان
طب اشمعنى رمضان
حقول لك
في اخر 20 سنة
وتحديدا من بداية الالفية التالتة
شركات الانتاج التلفزيوني
بدات تركز بشكل كبير
على الموسم الرمضاني
ودا من خلال حرصها
على عرض اهم انتاجاتها في الشهر دا
وفي السنين الاخيرة
التركيز على رمضان بقى واضح جدا
لدرجة ان اغلبية الشركات
بقت بتشتغل طول السنة
علشان تعرض في رمضان بس
ودا مع الوقت انعكس
على نسب المشاهدة التلفزيونية في رمضان
واللي بتزيد جدا بالمقارنة
مع اي وقت تاني في السنة
يعني في 2018
شبكة نتفليكس كانت عاوزة تفهم
دماغ المواطن العربي في رمضان
فقامت رايحة لشركة البيانات البريطانية
 
واللي عملت استطلاع للراي
سالت فيه 1548 مواطن
من مصر والسعودية والامارات
اعمارهم فوق ال18 سنة
سؤال بسيط جدا
ازاي يا جماعة بتقضوا وقتكم في رمضان
بحسب الاستطلاع دا
نسب مشاهدة الناس للتلفزيون في رمضان
بتزيد بحوالي 78 عن العادي
بنتكلم على 3 ساعات اضافية
عن العادي يوميا
يعني 90 ساعة تقريبا في الشهر
مين بقى اللي واخد باله
من كل التفاصيل دي
وبيحاول يستفيد منها لصالحه
المعلنين او الشركات اللي عاوزة تعمل
اعلانات لمنتجاتها وخدماتها
وزي ما فيه زحام حاصل
في الانتاج التلفزيوني في رمضان
بقى فيه برضو زحام حاصل في الاعلانات
النهار دا بقى فيه تخمة واضحة جدا
في عدد الفواصل الاعلانية المعروضة
خلال البث التلفزيوني في رمضان
لدرجة ان الناس بقت حاسة
انها بتتفرج على اعلانات
جواها برامج او مسلسلات
مش العكس
والمشكلة مش في عدد الفواصل الاعلانية بس
وانما كمان
في الوقت اللي الاعلانات دي بتستغرقه
المفروض ان فيه قواعد بتحكم القصة دي
وما يبقاش كل واحد بمزاجه
زي ما حاصل في دول كتير
على سبيل المثال في 2006
الاتحاد الاوروبي مرر قانون
بيلزم كل القنوات الاوروبية
ان مدة فواصلها الاعلانية
ما تزيدش عن 12 دقيقة
لكل ساعة من البث التلفزيوني
وفي 2008
لما القنوات اللي بتعرض
المسلسلات الاسبانية
انتهكت الشرط دا
وفواصلها الاعلانية وصلت
ل15دقيقة في الساعة
المفوضية الاوروبية هددت اسبانيا
انها لو ما التزمتش بقواعد الاتحاد
هترفع عليها قضية
قدام محكمة العدل الاوروبية
عندنا بقى في الوطن العربي
خلال شهر رمضان تحديدا
الفواصل الاعلانية
بتتجاوز بسهولة حاجز ال20 دقيقة في الساعة
وممكن توصل بدون مبالغة
ل30 دقيقة في الساعة
الوضع دا مش في صالح حد
المشاهدين من ناحية
بيضايقوا من طول الاعلانات
والشركات المعلنة من ناحية تانية بتتضر
لان في الظروف دي
الاعلانات اللي دافعة فيها مبالغ محترمة
ما تبقاش فعالة
ومش بتحقق لها النتايج اللي ترضيها
وخليني اشرح لك ازاي
بص يا سيدي
اي اعلان في الدنيا
سواء كان اعلان عصير او ملابس
او اسمنت او حتى حديد تسليح
هتلاقيه في النهاية قايم على 3 عناصر
محتوى الاعلان
اثارة الانتباه
والاقناع
على سبيل المثال
انا دالوقت راجل عندي شركة
بتصنع احذية
عاوز ازود مبيعاتي
فبفكر اني اعمل اعلان
اول حاجة هعملها
هي الاعلان نفسه كمحتوى
ايه اللي هيتقال فيه
ومين هيقوله وازاي
وكل التفاصيل دي
طب انا عملت الاعلان خلاص
يهمني بقى
اني الفت انتباه الناس للاعلان
فبروح اعرض الاعلان من خلال وسيلة
بتسمحلي بالوصول
لعدد كبير من المستهلكين المحتملين
في حالتنا هنا بروح للتلفزيون
اللي بيوفر لي امكانية الوصول للناس
بعدما اوصل للناس
بيقابلني مهمتين اصعب من بعض
الاولى هي لفت نظر المشاهد
والتانية هي اقناعه
انا بدفع للقناة عشان اوصل للمشاهد
بس ممكن اوصل ومقدرش الفت انتباهه
او اوصل والفت انتباهه
بس ما اقدرش اقنعه
انا هدفي في النهاية من ورا الاعلان
هو اني اقنع المشاهد
يعمل سلوك معين
والسلوك دا
هو انه يشتري المنتج بتاعي
خد بالك من حاجة مهمة جدا
وصول الاعلان للمشاهد حاجة
ولفت انتباهه حاجة تانية خالص
يعني كل الاعلانات اللي بتتعرض على التلفزيون
بتوصل للمشاهد
ولكن مش كلها بتلفت انتباهه
لفت الانتباه هنا بالمناسبة معناه
ان الاعلان كان جذاب كفاية
لدرجة تخلي المشاهد مهتم
انه يتفرج عليه لاخره
هل دا بيحصل مع كل الاعلانات
طبعا لا
فيه اعلانات كتير الناس بتقلب القناة
اول ما تشوفها
مبتاخدش بالها منها اصلا
دي طبعا مشكلة بالنسبة للمعلنين
لان الهدف من ورا الاعلان
متحققش
ومشكلة عدم الانتباه للاعلان بتزيد
لما يبقى فيه تخمة في عدد ومدة
الاعلانات المعروضة
الدراسات الاكاديمية اللي اتعملت
على النقطة دي
بتلخص اسباب ضعف انتباه المشاهدين
تجاه الاعلانات في اربع نقط
اولا فوضى الاعلانات
المستهلك بيتعرض النهار دا
لكم مهول جدا من الاعلانات
ثانيا عدم الثقة
المشاهد مع الوقت
بيزيد عنده احساس بعدم الثقة
في محتوى الاعلانات
او الرسائل اللي بيحاول المعلن يمررها له
اما السبب الثالث
فهو محدودية قدرة المشاهد على الانتباه
انا دالوقت كنت بتفرج على برنامج
قطعته انت باعلان
اتفرجت عليه
واتفرجت على الاعلان اللي بعده
وبعدين خلاص فقدت تركيزي
ومش قادر انتبه او اركز
مع اي اعلان تاني هتعرضه
فبفصل
وعشان كدا دايما اول اعلان في الفاصل
بيكون تمنه اغلى
لان معدل تسرب المشاهدين بعده
بيبقى اعلى
نيجي بقى للسبب الرابع والاخير
وهو انتشار الوسائط الاعلامية
باختصار شديد
المشاهد النهار دا اللي قاعد قدام التلفزيون
يقدر مع اول ثانية في الفاصل الاعلاني
يبص في تليفونه او يمسك التابلت
او يقعد على الكمبيوتر بتاعه
كل دي حاجات بتنافس التلفزيون
في اللحظة دي على انتباه المشاهد
ومحصلة كل دا
هو ان الشركات
بتدفع فلوس كتير في رمضان
علشان تقنع المشاهد بمنتجها او خدمتها
وفي الاخر مردود الانفاق الاعلاني دا
بيبقى ضعيف او مش على قدر التوقعات
بسبب عدم انتباه المشاهد
 للاعلانات من الاساس
في ظل التخمة اللي بتعاني منها
وعلشان ما حدش يفهمني غلط
انا مش ضد الاعلانات في المطلق
بالعكس
الاعلانات بتلعب دور مهم جدا
في النشاط الاقتصادي لاي دولة
خصوصا
 في ظل حقيقة
ان الانفاق الاستهلاكي النهار دا
بقى هو المحرك الرئيسي لمعظم الاقتصادات
يعني لو الناس بطلت تصرف
البلد هتبقى في مشكلة
الاعلان بيحفز الانفاق
والانفاق دا
بيتحول لمبيعات للشركات المعلنة
المبيعات دي بتترجم بعدين
في صورة اجور لموظفين وتوسعات
بتشغل موظفين تانيين
الاجور اللي بياخدها الناس دي
بيصرفوها على منتجات وخدمات
بتقدمها شركات تانية
والعجلة تفضل دايرة بالشكل دا
ما حدش عنده مشكلة مع الاعلانات
 من الجهة دي
المشكلة بتبدا
لما الشركات بتحاول تحفز الناس
لصرف فلوسها
على رغباتهم
مش احتياجاتهم الحقيقية
وعلشان تبقى معايا في الصورة
الحاجة هي شيء ضروري بالنسبة لك
زي الاكل والشرب
اما الرغبة
فهي شيء انت عاوزه
لكن مش محتاجه
النهار دا لو عندك شاب مراهق
شاف اعلان مثلا لساعة ابل
الولد ممكن يحس فجاة
انه محتاج الساعة دي
مش عايزها
لا
 دا محتاجها
وحياته مش هتستقيم من غيرها
دي قوة الاعلان
اعلان معمول بحرفنة
للدرجة اللي تخلي انسان
يحس بالاحتياج الشديد
لشيء هو ما كانش يعرف عنه حاجة
لحد ما شاف الاعلان من دقيقة واحدة
والمشكلة هنا
هي ان الولد دا
لو ما معهوش تمن الساعة دي
 يا اما هيشتريها بفلوس لا يمتلكها
من خلال السلف او القسط
يا اما مش هيشتريها
وهيحس بالسخط وعدم الرضا عن وضعه
وحيكون بائس لشعوره
بان فيه حاجة نقصاه
ودا ياخدنا لسؤال مهم
هل الاعلانات بتخلي الناس سعداء وللا تعساء
في 2019
اربع باحثين من جامعة مانهايم الالمانية
وجامعة غلاسكو الاسكتلندية
وجامعة الانكليزية
وشركة سويس ري السويسرية
حاولوا يجاوبوا على السؤال دا
في دراسة تحت عنوان
الاعلان كمصدر لعدم شعور الانسان بالرضا
المهم الدراسة دي
شملت بيانات ما يقرب من
مليون مواطن اوروبي
في 27 دولة
على مدار 3 عقود
وتحديدا من 1980 لحد 2011
واحد من اهم استنتاجات الدراسة دي
هو وجود علاقة عكسية
بين شعور المواطنين بالرضا عن حياتهم
وبين حجم المبالغ اللي بيتم انفاقها
على الاعلانات في بلادهم
يعني باختصار
كل ما الانفاق الاعلاني زاد في البلد
كل ما مواطني البلد دي
بقوا اقل رضا عن حياتهم
اعتقد اننا عندنا هنا في الوطن العربي
بنعاني من نفس المشكلة
وبالاخص خلال شهر رمضان
كمية مهولة من الاعلانات
لمنتجات وخدمات بتتسوق لناس
جزء كبير منهم ميقدرش على تمنها
او يقدر ولكن مش من اولوياته
والنتيجة هي ان لا الشركة بتبيع
بالنسبة اللي متخيلاها
ولا الشخص دا بيحس بالرضا عن حاله
بس يا سيدي
لحد هنا انا خلصت كلامي
وكالعادة في نهاية كل حلقة
عندي سؤال لحضراتكم
بتتفرج على التلفزيون قد ايه
خلال شهر رمضان
وهل حصل قبل كدا
انك اشتريت منتج
بناء على اعلان في التلفزيون
هتابع كل اجاباتكم في التعليقات
وفي النهاية لو عجبتك الحلقة
وحابب تشوفنا تاني
اشترك في القناة
واستنانا في حلقات جديدة باذن الله
سلام
