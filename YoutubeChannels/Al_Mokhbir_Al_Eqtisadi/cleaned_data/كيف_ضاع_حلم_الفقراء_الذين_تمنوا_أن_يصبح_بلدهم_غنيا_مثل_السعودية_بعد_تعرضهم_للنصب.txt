في اكتوبر 2003
سكان دولة افريقية فقيرة اسمها تشاد
كانوا طايرين من الفرحة والسعادة لدرجة
ان عدد من النساء والاطفال
لبسوا هدومهم الجديدة
وخرجوا للشوارع يحتفلوا ويصيحوا ويقولوا
بلدنا بقت دولة نفطية
الشعب التشادي اللي اغلبيته كان عايش تحت
خط الفقر كان فرحان بخبر تصدير البلد
لاول شحنة من النفط بتاعها للخارج
في اللحظة دي التشاديين كانوا بيحلموا
ان بلدهم تبقى زي الدول النفطية الغنية اللي
بيسمعوا عنها زي السعودية والكويت
وكان نفسهم فلوس البترول اللي كانوا لسه
مكتشفينه تدخل البلد وتعوضهم عن الفقر
والجوع والصراعات وغيرها من المشاكل اللي
كانوا بيعانوا منها بقى لهم عشرات السنين
ولكن لسوء حظهم ما استفادوش من اي حاجة
من عوايد البترول بتاعتهم
والثروة النفطية بتاعت البلد ضاعت ما بين
الحكومة التشادية من ناحية
وشركات النفط الامريكية بزعامة
اكسون موبيل من ناحية تانية
الاولى كانت غير مسؤولة والتانية كانت
طماعة وجشعة
والطرفين ما التزموش بوعودهم
العالم كله كان بيراقب تجربة النفط
في تشاد في الفترة دي
خصوصا في ظل اشتراك مؤسسة دولية
مهمة زي البنك الدولي في التجربة
ولكن مع الاسف التجربة فشلت فشل ذريع
والشعب التشادي بقى حاله اسوا من حاله
قبل اكتشاف البترول
والاسوا من كدا هو ان التشاديين وصلوا
لمرحلة انهم بيتوسلوا لشركة زي
اكسون موبيل علشان تديهم فتات الفتات
من المكاسب الضخمة اللي كانت بتحققها
من ثرواتهم النفطية
ايه هي الحكاية بالضبط
وازاي النفط بقى لعنة على تشاد
وازاي الشعب ما استفادش ولا حاجة من
ايرادات البلد الضخمة من النفط
وايه الدور اللي لعبته شركة اكسون موبيل
في حرمان التشاديين من ثرواتهم
وليه البنك الدولي اشترك مع اكسون موبيل
وبعدين انسحب بعد ما الدنيا خربت
دا جزء من اللي هندردش فيه مع بعض
في حلقة النهار دا
انا اشرف ابراهيم ودا المخبر الاقتصادي
في 6 يوليو سنة 19
السفارة الامريكية في العاصمة التشادية
نجامينا بعتت برقية حساسة لوزارة الخارجية
الامريكية في واشنطن
في البرقية دي المسؤولين في السفارة
الامريكية كانوا بيشتكوا من ان شركة النفط
والغاز الامريكية اكسون اللي شغالة في تشاد
مش معبراهم خالص وبتتجاهلهم وحتى
مش بتطلب منهم انهم يحضروا معاها
في الاجتماعات اللي الشركة بتعملها
مع الحكومة التشادية
اي حد طبعا يسمع الكلام دا هيستغرب
وهيسال سؤال منطقي جدا
ازاي اي شركة امريكية مهما كان حجمها تتجاهل
مسؤولي وزارة الخارجية بذات نفسهم
الشركة دي تهبلت وللا ايه
في الحقيقة مسؤولي اكسون ما كانوش
هبل ولا متهورين
كل الحكاية هو انهم كانوا مدركين حجم
نفوذهم في تشاد واللي يتجاوز بكتير
نفوذ الحكومة الامريكية
يكفي انك تعرف ان اكسون كانت
في الوقت دا بتقود استثمارات بتتجاوز
ال 4 مليار دولار في قطاع النفط التشادي
في حين ان الحكومة الامريكية كانت بتدي
مساعدات لتشاد لا تتجاوز ال 3 مليون دولار
دلوقت بقى
لو انت مكان الحكومة التشادية
تسمع كلام مين
اكسون وللا السفارة الامريكية
اظن الاجابة واضحة
ولو انت كنت مكان الرئيس التشادي وقتها
ادريس ديبي
اظن ما كنتش هتحتاج الة حاسبة علشان تقدر
تعرف مين المهم بالنسبة لك
رئيس اكسون وللا وزير الخارجية الامريكي
باختصار اكسون ما كانتش محتاجة الحكومة
الامريكية ولا غيرها علشان تؤثر على تشاد
لانها في الوقت دا كانت بتتحكم في اهم
قطاع في تشاد وهو قطاع النفط والغاز
اكسون ساعتها كان بقى لها في تشاد سنين
كتير
ولكن تواجدها رغم اهميته الا انه
ما كانش مفيد قوي للبلد خصوصا
في اول 25 سنة تقريبا
القصة بدات سنة 1977
في السنة دي اكسون من خلال شركتها
الفرعية في تشاد المعروفة باسم
 
بدات عملية التنقيب عن النفط في تشاد
وخصوصا في حوض دوبا الموجود جنوب تشاد
وبالفعل المهندسين بتوع الشركة اكدوا وجود
رواسب هيدروكربونية كبيرة خصوصا
في منطقة اسمها اولوبو
وفي سنة 1996 اكسون قالت انها اكتشفت
ما بين 800 مليون لمليار برميل من النفط
في حوض دوبا
ودا المفروض انه كان خبر مفرح بالنسبة
للشركة الامريكية
ولكن بالرغم من كدا اكسون ما حاولتش
ابدا تستخرج النفط دا
ودا في الحقيقة لسببين
الاول هو ان النفط التشادي كان من النوع
الكثيف والحامض يعني كانت نسبة الكبريت
فيه عالية
والنوع دا من الخام كان سعره في الاسواق
العالمية اقل من الخام الخفيف والحلو اللي كان
تكريره اسهل
اما السبب التاني فهو انهم حتى لو قرروا
يستخرجوا النفط التشادي من باطن الارض
فساعتها هيواجهوا صعوبة في نقله وبيعه
للاسواق الدولية
لان تشاد دولة غير ساحلية
وبالتالي ناقلات النفط مش هتقدر توصل لها
ودا غير ان جيرانها ما كانوش سوق واعد
للنفط التشادي
الزباين اللي كان عليهم العين كانوا في الطرف
التاني من الارض
وعلشان تودي لهم النفط دا هتحتاج تنقله بري
مئات الاميال لحد المحيط الاطلنطي
وبعدين تشحنه على متن السفن لمصافي
التكرير في اوروبا او الامريكيتين
ودا طبعا ما كانش خيار بالنسبة لاكسون
لانه غير الصعوبة اللوجستية
فتكلفة الخيار دا هتكون عالية جدا
وبالتالي الموضوع كان هيبقى غير مجدي
من الناحية المالية
علشان كدا بدا التفكير في مشروع خط
انابيب يوصل النفط التشادي للساحل
في سنة 19 اكسون نجحت في اقناع
البنك الدولي في انه يشترك معاها في
مشروع قيمته تقترب من 37 مليار دولار
لبناء خط انابيب طوله 650 ميل لنقل
النفط التشادي للساحل الكاميروني على
المحيط الاطلنطي
المشروع دا بيقوده تحالف مكون من 4 شركات
هي اكسون وشيفرون وتكساكو من امريكا
وبتروناس من ماليزيا
وفي يونيو من سنة 20 الاطراف كلها
بما فيها الحكومتين التشادية والكاميرونية
والبنك الدولي وتحالف الشركات النفطية
اتفقوا مع بعض على الصيغة النهائية للمشروع
وبموجب الاتفاق التحالف هيتولى ادارة
القطاع النفطي في تشاد
واكسون هتمتلك 40 من مشروع
خط الانابيب
وبتروناس الماليزية هتمتلك 35
في حين ان شيفرون وتكساكو هيقسموا
نسبة ال 25 الباقية عليهم بالتساوي
حلو قوي الكلام دا
ايه بقى دور البنك الدولي في القصة دي
او ليه اشترك في المشروع من الاساس
في حين ان مشروع واضح انه تجاري بحت
هقول لك
اكسون كانت عارفة ان مشروع خط الانابيب دا
هيعملها دوشة ووجع دماغ خصوصا
من منظمات المجتمع المدني
وعلشان تريح نفسها من الدوشة دي راحت
اقنعت بذكاء البنك الدولي انه يشترك
معاها في المشروع
بحيث تصدره في الواجهة وتستفيد من سمعته
كمؤسسة مالية مرموقة
وبعد مفاوضات البنك وافق ولكن بعد ما
تمت الموافقة على شروطه غير المسبوقة
وقبل ما اقول لك ايه هي الشروط دي
خليني اوضح لك البنك الدولي قدم ايه في
الشراكة دي
البنك الدولي وفر قرض للكاميرون قيمته
534 مليون دولار
وقرض تاني بقيمة 395 مليون دولار لتشاد
علشان يساعدهم في تمويل حصص الملكية
بتاعتهم في الشركات المشغلة للمشروع
للوهلة الاولى يبان المبلغ قليل بالنسبة
لقيمة المشروع
وهو قليل بالفعل
ولكن اهمية تواجد مجموعة البنك الدولي
في المشروع هو وجود اسمه فقط ضمن
المشاركين في المشروع
دا شيء مهم بالنسبة للتحالف اللي
بتتزعمه اكسون
ومهم برضو للحكومة التشادية اللي
عاوزة تبعت رسالة للمستثمرين الدوليين
مفادها ان مؤسسة مالية مهمة زي مجموعة
البنك الدولي بتثق فينا وفي الاقتصاد بتاعنا
ودا شيء مسؤولي البنك الدولي فاهمينه
هم مش عبط ومدركين كويس جدا
انهم بيخاطروا بسمعتهم كمؤسسة دولية في
الاشتراك في مشروع حساس زي دا
مع حكومة عليها علامات استفهام كبيرة
علشان كدا حطوا شروط فريدة من نوعها
وطلبوا من اكسون والحكومة التشادية
انهم يلتزموا بيها
وخلونا نركز على الشروط اللي تم فرضها
على الحكومة التشادية
البنك الدولي قال للحكومة التشادية
احنا قبل ما نعمل اي حاجة مع بعض
لازم نتفق ان 10 من عائدات النفط اللي
هيتم استخراجه هتتشال على جنب للاجيال
الجاية من التشاديين في صندوق اسمه
  
او صندوق الاجيال القادمة
كدا هيتبقى مع الحكومة التشادية كام
90 من عائدات النفط المستقبلية
ال 90 دول الحكومة التشادية مش هيبقى
لها حرية التصرف في معظمهم
لان البنك الدولي اشترط ان 80 من ايرادات
الحكومة من النفط لازم تحالف اكسون يحولها
لحسابات تبع البنك الدولي في لندن
طب البنك الدولي هيعمل ايه بالفلوس دي
قال لك الفلوس دي هتتصرف تحت
اشرافنا على القطاعات الاكثر اولوية في
الاقتصاد التشادي من وجهة نظرنا
زي التعليم والصحة والزراعة والبيئة
وال 10 الباقية بقى من ايرادات النفط
الحكومة التشادية تصرفها بقى بمعرفتها
البنك الدولي حط الشروط دي لانه ما كانش
واثق في الحكومة التشادية
وكان خايف انها تضيع فلوس النفط في الهوا
او تصرفها على مشاريع ما لهاش لازمة
او ما لهاش اولوية ملحة
لان ساعتها الشعب التشادي مش هيستفاد
منها باي حاجة
علشان كدا حط الشروط الغريبة دي
وكان بيحلم ان الشروط دي تخلي تجربة
النفط التشادي تنجح وتبقى نموذج يطبق
في دول تانية ظروفها قريبة من ظروف تشاد
لكن بغض النظر عن نبل الاهداف اللي بيسعى
البنك الدولي لتحقيقها
فالشروط اللي عرضها على الحكومة التشادية
بتصطدم بشكل واضح بسياسة تشاد كدولة
ودا المفروض انه شيء حساس بالنسبة
للحكومة التشادية
ولكن لان الحكومة ما كانش قدامها خيار تاني
وافقت على الشروط دي والبرلمان التشادي
اقرها في اطار القانون رقم 001 لسنة 1998
الاطراف كلها اتفقت زي ما قلنا من شوية
في يونيو من سنة 20
ومن اللحظة دي بدا الحفر والتنقيب عن النفط
من ناحية
وبناء خط الانابيب من ناحية تانية
في يوليو 2003
خط انابيب النفط اللي بيربط 250 بير
نفط في 3 حقول موجودين في حوض دوبا
في تشاد
بمحطة عايمة لتصدير النفط على الساحل
الكاميروني اشتغل
الخط سعته كانت 250 الف برميل يوميا
واول شحنة تتصدر للخارج عن طريقه
كانت في اكتوبر من نفس السنة
النفط التشادي بدا يتصدر
والايرادات بدات تهل على البلد
والتجربة اللي راهن عليها البنك الدولي انطلقت
والعالم كله كان بيراقب التجربة دي
عاوز يعرف ازاي اموال النفط ممكن تغير حياة
اكتر من 8 مليون من الشعب التشادي
اللي 80 منهم عايشين تحت خط الفقر
والكل عاوز يشوف
هل ايرادات النفط ممكن تغير حياتهم للاحسن
وقبل ما اكمل ضروري تاخدوا بالكم
من حاجة مهمة
ايرادات الحكومة التشادية من النفط
كان ليها مصدرين اساسيين
الاول هو ضرايب او 
قيمتها بتعادل 125 من جميع النفط
المنتج في البلد
والمصدر التاني كان عبارة عن حصة
قيمتها 50 من صافي ارباح التحالف
المالك للمشروع
ممكن تزيد ل 60 لو اسعار النفط العالمية
نطت في السما
المهم الضرايب اللي التحالف المفروض
يدفعها للحكومة التشادية نظير استغلاله
لموارد البلد النفطية بدات تتحول لحسابات
في سيتي غروب في لندن تحت اشراف
البنك الدولي بداية من سنة 2003
 اما نصيب الحكومة من الارباح بدا تحويله
للندن بداية من 2004
في يوليو 2004 تشاد مسكت لاول مرة
فلوس النفط في ايدها
ودا لما البنك الدولي عمل تحويل بقيمة
32 مليون دولار للحكومة التشادية
اعتبارا من نهاية ديسمبر 2005
اجمالي ايرادات تشاد من النفط وصلت
لحوالي 426 مليون دولار
ساعتها البنك الدولي كان محول من
الفلوس دي 307 مليون دولار للحكومة
التشادية علشان تصرفهم على القطاعات ذات
الاولوية اللي متفقين عليها واللي في
مقدمتها زي ما قلنا التعليم والصحة
الى جانب 362 مليون دولار تم
تحويلهم لصندوق الاجيال القادمة
المفروض ان الامور كدا ماشية تمام
لكن دا نظريا
على ارض الواقع الوضع كان سيئ
ودا كان لسببين
الاول هو انه لا الحكومة التشادية ولا اكسون
التزموا بتعهداتهم
والتاني هو ان البنك الدولي فشل في انفاذ
ارادته على الطرفين او حتى مراقبة
التزاماتهم بشكل سليم
لو بدانا بالحكومة التشادية
هنلاقي انها ما كانتش ملتزمة بانفاق
الفلوس اللي بيتم تحويلها ليها في القطاعات
المتفق عليها
وكانت بتلجا للنصب والاحتيال من خلال
المبالغة في قيمة المبالغ المصروفة على
المشاريع اللي البنك الدولي حاطط عينه عليها
غير كدا الحكومة التشادية ما كانتش مرتاحة
للقيود المفروضة عليها من البنك الدولي
وفضلت تفرك علشان تتخلص منها او
تتحايل عليها
والبداية كانت من خلال تقديم تعديلات
لمجلس النواب بتلغي صندوق الاجيال القادمة
اجيال جاية ايه اللي هنشيل همها من دلوقت
يا ترى مين يعيش
الصندوق تلغى وتم توجيه فلوسه لتمويل
عجز الموازنة
في يناير 2006 عدلوا القانون واخدوا
ال 362 مليون دولار اللي كانوا في صندوق
الاجيال القادمة حولوهم لخزينة الدولة
بحيث يبقوا تحت تصرف الحكومة
ومش بس كدا
الحكومة التشادية قالت احنا عاوزين
نعيد تعريف القطاعات ذات الاولوية
بحيث المصطلح دا يندرج تحته
قطاعات تانية زي الادارة المحلية والامن
ومش بس كدا
دا النسبة المخصصة من ايرادات النفط
للقطاعات التانية اللي هي مش ذات اولوية
بحسب تعريف البنك الدولي عاوزين
نزود نسبتها ل 30
اللي بتعمله الحكومة التشادية هنا هو
انها بتفرغ شروط البنك الدولي من مضمونها
وبتتحايل عليها
علشان كدا البنك الدولي في يناير 2006
علق تحويل الفلوس للحكومة التشادية
وفضل حاجز فلوس النفط عنده لحد ما
الطرفين تصالحوا في ابريل من نفس السنة
بعد ما الحكومة التشادية حلفت بالطلاق
انها هتصرف 70 من ايرادات النفط على
القطاعات ذات الاولوية باستثناء القطاع الامني
الحكومة التشادية مشيت على الاتفاق شوية
وبعدين حودت شمال تاني
عدم مسؤولية الحكومة التشادية مش بس
حرم التشاديين من الاستفادة من ايرادات النفط
اللي ياما حلموا بيها
وانما كمان تسبب في ان احوالهم تتدهور
اكتر من الاول
يعني في سنة 20 اول ما البنك الدولي
وافق انه يشارك في المشروع وادارة
بيل كلينتون ادت الضوء الاخضر للانطلاق فيه
تشاد كانت في المرتبة ال 167 من بين
174 دولة على مؤشر الامم المتحدة للتنمية
البشرية اللي بيقيس جودة الحياة
ساعتها كان متوسط العمر المتوقع للفرد
التشادي بيقترب من 47 سنة
على سنة 2006 وبعد ما فلوس البترول
دخلت البلد تشاد ترتيبها تراجع وبقت
في المرتبة 171 في نفس المؤشر اللي كان
بيضم ساعتها 177 دولة
ومتوسط العمر المتوقع للمواطن التشادي
قل ل 44 سنة
 الناس افتقرت اكتر وعمرها تقصف
في النهاية البنك الدولي اخر ما زهق لغى
الاتفاق مع تشاد في 2008 وقال ساعتها
ان حكومة ديبي فشلت في تخصيص موارد
كافية لبرنامج مكافحة الفقر
واتضح لنا ان الاجراءات والضمانات اللي
تم اتخاذها لم تكن فعالة
قبل ما الاتفاق دا يتلغي بسنة تقريبا
البنك الدولي كان طلع هزا اكسون 
لانها هي كمان ما التزمتش بوعودها
وما عوضتش السكان المحليين اللي تضرروا
من انشطتها النفطية في تشاد
والكلام عن اكسون ياخدنا لماساة
في 2007 الصحفي الايراني الامريكي الشهير
جون غازفينيان
سافر تشاد وعمل تحقيق صحفي مهم جدا
عن نشاط اكسون هناك نشره في مجلة
سلايت الامريكية
في ابريل من نفس السنة
والتحقيق دا مهم لان دي كانت تقريبا
اول محاولة صحفية للاقتراب من مجمع
اكسون موبيل في تشاد اللي المفروض عليه
حراسة مشددة وممنوع الاقتراب منه
او تصويره
طب ليه ممنوع الاقتراب والتصوير
باختصار لان قصة المجمع دا هتتسبب
في احراج كبير للشركة الامريكية خصوصا
لو الصحافة الامريكية خدت خبر بيها
واشتغلت عليها
وخليني احكي لك شوية من المشاهد
اللي لقطها غازفينيان لما راح هناك
وحكاها في تحقيقه
موندو هي تاني اكبر مدينة في تشاد
المدينة دي 98 من سكانها عايشين
من غير كهربا
والمدينة دي مش استثناء
تشاد كلها على بعضها ساعتها كانت
طاقتها الاجمالية من الكهربا لا تتعدى
ال 20 ميغاواط
علشان كدا معظم تشاد كانت بتبقى
ظلمة كحل بالليل
واللي عاوز يخرج بالليل يشيل شمعة
ولمبة غاز
وفيه منطقة مش بعيدة عن مدينة موندو
اسمها كومي
فيه منشاة عرضها 25 ميل فيها كمية اضاءة
تحسسك ان الليل نهار
ودا بفضل المحطة الكهربائية الخاصة
بالمنشاة دي
واللي قدرتها بتقترب من 120 ميغاواط
يعني المنشاة دي بتنتج كهربا تعادل
6 اضعاف اللي بتنتجه تشاد كلها
ايه هي المنشاة دي بقى
مجمع اكسون موبيل
اكسون بنت المجمع دا في تشاد وركزت
كل انشطتها في البلد جواه
وعملت حواليه اسوار خلته قلعة حصينة معزولة
عن باقي تشاد
ما فيش محلات او مصانع برا المجمع
بتخدم عليه لان الاجانب اللي جايين من برا مش
بيحبوا يختلطوا بالسكان المحليين الفقرا
ودا طبعا حرم المنطقة اللي بيتواجد فيها
المجمع من تحقيق اي استفادة اقتصادية من
تواجده فيها
لدرجة ان الفنادق ال 3 الموجودة
في المنطقة ما كانتش مهتمة بتصليح مولدات
الكهربا بتاعتها
هتصلحها ليه اذا كان ما فيش زوار
الاستفادة الاقتصادية الوحيدة اللي حققتها
مدينة موندو القريبة من مجمع اكسون
هي انها بقت بتصنع البيرة وبتبيعها
لسكان المجمع المحصن
في المنطقة اللي قدام المجمع كان عايش
حوالي 10 الاف بني ادم في منطقة
شديدة الفقر
لا حيلتهم فيها لا كهربا ولا ماية نضيفة
سكان المجمع وتحديدا الموظفين الامريكيين
والفرنسيين مش بيروحوا المنطقة دي غير
علشان يروحوا النوادي الليلية اللي فيها
واللي بيشتغل فيها فتيات بيتكلموا انكليزي
جايين من دول افريقية فقيرة
اكسون مش بس حرمت التشاديين من
الاستفادة من تواجدها من خلال خلق اي
نشاط اقتصادي وانما كمان تسببت في
اضطرابات واختلالات اجتماعية
على سبيل المثال نادجي نيلامباي
منسق الائتلاف المحلي للمنظمات
غير الحكومية في تشاد قال لغازفينيان
ان اكسون تسببت في قفل عشرات
المدارس الابتدائية في تشاد بعد ما المعلمين
سابوها وراحوا يدوروا على وظايف مربحة
اكتر حتى لو مؤقتة عند الشركة الامريكية
والزراعة هي كمان تاثرت بعد ما المزارعين
سابوا اراضيهم وراحوا يدوروا على
شغل عند اكسون
والاسوا من كدا
هو ان اكسون لما كانت بتبني المجمع
اجرت اعداد كبيرة من السكان المحليين
ودربتهم على حمل السلاح علشان يحموا
المجمع خلال بنائه وادوهم مرتبات كبيرة
وبعد ما المجمع تبنى سرحوهم
الناس دي فجاة لقت نفسها في الشارع
ومحرومة من دخلها الكبير اللي كانت
بتاخده من اكسون ومش معاها غير
مهارة حمل السلاح
علشان كدا بعضهم تحول للسرقة
وقطع الطريق
شاب تشادي اسمه جودي بيقول لغازفينيان
الارض دي بتاعتنا
احنا ما شوفناش من اكسون اي فايدة
خسرنا ارضنا وما اخدناش حاجة في المقابل
في البداية قالوا لنا هنبني لكم هنا
مستشفيات ومستوصفات
ولكن ضحكوا علينا وما عملوش حاجة
المهم ادارة اكسون لما لقت التشاديين
زعلانين انها ضحكت عليهم وما عملتش
حاجة من اللي اتفقت عليها معاهم
قالوا لهم احنا ما لناش بركة الا انتم
اكسون عرضت على سكان القرية التشادية
اللي موجود فيها مجمعها الفخم
5 خيارات وقالت لهم اختاروا
نبني لكم مدرسة تتعلموا فيها
وللا بير ماية تشربوا منه
وللا مخزن حبوب تخزنوا فيه اكلكم
وللا نرصف لكم طريق طوله واحد كيلو متر
تمشوا عليه
وللا نعمل لكم سوق تبيعوا وتشتروا فيه
سكان القرية اختاروا المدرسة علشان يعلموا
عيالهم فيها
واتفقوا مع اكسون ان المدرسة دي
هتكون 6 فصول
اكسون اللي كسبت من النفط التشادي
مليارات الدولارات وبوظت مساحات
كبيرة من الاراضي في البلد ما كدبتش خبر
والتزمت بكلمتها
وبنت مدرسة عبارة عن اوضتين اتنين بس
وهنا خليني اسالكم سؤال اتمنى تجاوبوني عليه
في التعليقات
هل اكسون يهمها فعلا او تحب ان سكان
القرية دي يتعلموا
هتابع اجاباتكم في التعليقات
وفي النهاية يا ريت لو عجبتكم الحلقة دي
وحابين تشوفونا تاني
اشتركوا في القناة
واستنونا في حلقات جديدة باذن الله
سلام
