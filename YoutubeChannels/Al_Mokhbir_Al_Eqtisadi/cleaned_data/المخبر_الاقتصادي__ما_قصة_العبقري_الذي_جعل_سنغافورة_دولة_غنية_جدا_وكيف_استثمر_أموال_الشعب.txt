في اواخر سنة 1980
نائب رئيس وزراء سنغافورة
الدكتور غوه كينغ سوي
كان موجود في فندق هايد بارك في لندن
مع احد المساعدين بتوعه
الدكتور غوه اللي كان معروف عنه
انه كان شخص مقتصد جدا
لدرجة انه حريص على غسل ملابسه الداخلية
بنفسه اثناء السفر
كان موجود هناك علشان يقابل ناس
من المفترض انهم يساعدوه في بناء واحدة
من اهم المؤسسات المالية في العالم النهار دا
المهم بعد الاجتماع الراجل رجع سنغافورة
علشان يقابل مجموعة من ارفع المسؤولين
في بنك روتشيلد
اللي كانوا جايين من لندن علشان يقابلوه
اللي دار في الاجتماعين دول هحكيه لكم
بعد شوية
بس خلينا في الاول نقف هنا لحظة
ونفكر مع بعض في السؤال التالي
سنغافورة بتمتلك النهار دا رابع اكبر
مركز مالي في العالم
وواحد من افضل المطارات في العالم
وتاني اكتر ميناء مزدحم في العالم
والمواطنين بتوعها بيتمتعوا بواحد
من افضل مستويات المعيشة في العالم
واللي كتير ما يعرفهوش بقى هي ان البلد دي
بتمتلك واحد من اكثر الجيوش تطورا وحداثة
في العالم من الناحية التكنولوجية
كل دا سنغافورة حققته
رغم انها بتملك واحد من ادنى
معدلات الضرايب في العالم
وفي نفس الوقت بتعتبر دولة فقيرة
بالموارد الطبيعية
ودا يخليك تسال
 ازاي
يعني ازاي عمولها
ومنين جابوا الفلوس لكل دا
والسؤال دا على عكس ما يبدو
اجابته مش صعبة خالص
في الحقيقة سنغافورة بتملك ادوات مالية
مهمة ساعدتها بشكل كبير في تنمية
ثروتها من ناحية
وحماية نفسها من اثار الصدمات الاقتصادية
من ناحية تانية
والكلام هنا عن صندوقين الثروة السياديين
بتوع سنغافورة
صندوق جي اي سي
 وصندوق تماسيك هلودنغز
الصندوقين اللي بيعتبروا من انجح واكبر
صناديق الثروة السيادية في العالم
في حلقة النهار دا هكلمكم على قصة
الصندوق الكبير تحديدا
اللي هو جي اي سي لانه الاهم في تاريخ
سنغافورة
وكواليس تاسيسه كانت ملحمية
ايه بقى هي حكاية سنغافورة مع صناديق
الثروة السيادية
وايه قصة تاسيس صندوق جي اي سي
وازاي السنغافوريين خرجوا من تحت عباءة
البريطانيين واتحدوا مع الامريكيين
وايه طبيعة الدور اللي لعبته صناديق الثروة
السيادية في تطور سنغافورة
والسؤال الاهم بقى
ايه هي قصة الدكتور العبقري غوه كينغ سوي
اللي بيعتبر مهندس الاقتصاد السنغافوري
الحديث
والعقل المدبر لصندوق جي اي سي
ازاي كل الخير اللي السنغافوريين
عايشين فيه النهار دا
الراجل دا كان سبب اساسي فيه
دا جزء من اللي هندردش فيه مع بعض
في حلقة النهار دا
انا اشرف ابراهيم ودا المخبر الاقتصادي
في اغسطس سنة 1965
سنغافورة انفصلت عن ماليزيا
ودا بعد 23 شهر بس من تاسيس البلدين
لتحالفهم المعروف باسم
  
او اتحاد ماليزيا
التحالف دا انهار بسبب الخلافات السياسية
العميقة بين البلدين
المهم في الوقت دا كانت ماليزيا وسنغافورة
بيستخدموا عملة مشتركة وهي الدولار الماليزي
لكن الحكومة الماليزية قررت انها
اعتبارا من ديسمبر 1966 هيبقى لها عملتها
الخاصة اللي هي الرينغيت الماليزي
طب سنغافورة هتعمل ايه
كدا ما عدش ينفع تستخدم الدولار الماليزي
وقطعا مش هتقدر تستخدم الرينغيت الماليزي
في البداية البلدين دخلوا في مفاوضات
حوالين انه يكون ما بينهم بنك مركزي مشترك
وعملة مشتركة
ولكن المفاوضات دي فشلت في النهاية
بسبب اختلافهم على مين له حق التصرف
في اصول البنك المركزي المشترك دا
وما اتفقوش برضو على مدى سيطرة
كل دولة على احتياطياتها
الماليزيين كانوا عاوزين سيطرة كاملة
على الاحتياطيات المشتركة
والسنغافوريين قالوا احنا مش هنحط اصولنا
تحت تصرف حكومة اجنبية
فالقصة دي فشلت
وعلى هذا الاساس البلدين اعلنوا
في 17 اغسطس سنة 1966
ان كل واحدة فيهم هيبقى لها عملتها الخاصة
اعتبارا من يونيو سنة 1967
وبالفعل في 12 يونيو 1967
سنغافورة اصدرت عملتها الخاصة
اللي هي الدولار السنغافوري
ساعتها صندوق النقد الدولي نصح سنغافورة
انها تؤسس بنك مركزي خاص بها
علشان تدير من خلاله السياسة النقدية
ولكن وزير المالية في الفترة دي
اللي هو ليم كيم سان
و الدكتور غوه كينغ سوي
 اللي كان ماسك الوزارة قبله على طول
رفضوا وقالوا مع كامل احترامنا وتقديرنا
لصندوق النقد
احنا مش هنعمل بنك مركزي
احنا هنعمل او مجلس عملة
ودي هيئة مهمتها تثبيت سعر صرف
العملة المحلية قدام عملة اجنبية من خلال
تغطيتها باحتياطيات
وجهة نظر وزير المالية السنغافوري
السابق والحالي ساعتها هي ان العملة
السنغافورية لسه جديدة وما حدش يعرفها
والبلد لسه خارجة من اتحاد فاشل
مع ماليزيا
وبالتالي لو عملنا بنك مركزي وبدانا نطبع
العملة دي بشكل طبيعي
فممكن العملة دي تنهار وتوقع البلد
بسبب تشكك الناس فيها او خوفهم منها
مجلس العملة بقى على الناحية التانية
هيجنب سنغافورة المازق المحتمل دا
لان في المجلس دا العملة السنغافورية
هتكون مدعومة ومضمونة باحتياطيات
من العملة الاجنبية
سنغافورة ما كانتش عاوزة تجازف
وكانت عاوزة تجذب المستثمرين
وما تخوفهمش من العملة الجديدة
من خلال انها تضمن ان كل دولار سنغافوري
معهم
في قصاده احتياطيات تسنده من الذهب
والعملات الاجنبية المحتفظ بها في لندن
ونيويورك واماكن تانية
المهم عملوا المجلس سنة 1967
وبعدها بسنة وتحديدا سنة 1968
حصلت اضطرابات في اسواق العملات
خلت فيه شكوك حوالين استقرار
الدولار الامريكي
خصوصا بعد ما الاسترليني قيمته انخفضت
بشكل كبير في نوفمبر 1967
في الوقت دا اللي كان ماسك وزارة المالية
السنغافورية هو الدكتور غوه كينغ سوي
وقبل ما اكمل وعلشان تكون معاي في الصورة
الدكتور غوه كينغ سوي
مسك وزارة المالية السنغافورية مرتين
اول مرة كانت من يونيو سنة 1959
لحد اغسطس سنة 1965
والتانية كانت من اغسطس سنة 1967
لحد اغسطس سنة 1970
المهم الدكتور غوه كان بيراقب الوضع
في سوق العملات الاجنبية عن قرب
كانت عينه على استقرار الدولار والاسترليني
لانهم كانوا بيشكلوا الجزء الاكبر
من احتياطيات البلد
واللي هي اصلا ساندة بها عملتها
في الوقت دا سنغافورة كانت بتجي لها
تاكيدات من واشنطن ولندن انه ما فيش داعي
للخوف او القلق
والدولار والاسترليني هيحافظوا على قيمتهم
واتفاقية بريتون وودز اللي هي بتضمن
تحويل الدولار الامريكي لذهب في اي وقت
زي الفل
ومستقرة وامريكا هتفضل ملتزمة بها
وكله في السليم
لكن الراجل كان قلقان لانه كان شايف
ان السوق بيحصل فيه تحركات مش طبيعية
خصوصا بعد ما مجمع لندن للذهب
  
واللي كان بيضم احتياطيات الذهب الخاصة
بامريكا و7 دول اوروبية تانية
انهار في مارس سنة 1968
في الوقت اللي كانت معظم البنوك
المركزية العالمية حاطة في بطنها بطيخة
صيفي وواثقة في التطمينات الامريكية
والبريطانية ومحتفظة بالجزء الاكبر من
احتياطياتها في صورة دولار واسترليني
الدكتور غوه قرر يمشي في الاتجاه المعاكس
وامر بتغيير تكوين احتياطيات سنغافورة
وتنويعها بشكل كبير
السنغافوريين بدؤوا يرموا الدولار الامريكي
والجنيه الاسترليني
ويشتروا مكانهم مارك الماني وين ياباني
وفرنك سويسري
بس دا مش كفاية
غوه كان شايف ان سنغافورة
لازم تشتري كميات اكبر من الذهب
في اسرع وقت
وهنا قابلته مشكلة
وهي ان الامريكان سنة 1968 كانوا متفقين
مع معظم البنوك المركزية في العالم
ان ما حدش يدخل السوق يشتري ذهب
وفي نفس الوقت ما حدش يبيع للتاني
يعني فعليا فيه حظر امريكي على
البيع والشراء في سوق الذهب
علشان كدا حل سنغافورة الوحيد كان
انها تشتري الذهب في السر
طب مين اللي هيبيع للسنغافوريين
اللي كانت سايقة العوق في السوق
وبتبيع للكل في السر ساعتها
كانت جنوب افريقيا
في سبتمبر سنة 1968
الدكتور غوه قابل وزير المالية الجنوب افريقي
الدكتور نيكولاس ديديريتش
في مقر اقامته باحد الفنادق في العاصمة
الامريكية واشنطن
الوزير الجنوب افريقي لانه مدقدق
في الشغلانة
وعمل الاتفاقات دي في السر مع دول كتير
قبل ما يبدا يتكلم قام رفع صوت التلفزيون
في الاوضة جامد جدا
علشان يلغوش على صوتهم بحيث يؤمن نفسه
لو فيه اي اجهزة تصنت او حاجة المخابرات
الامريكية زارعاها في الاوضة
ودي كانت حركة منطقية جدا في الحقيقة
لانك لما تيجي تبص لها
هتلاقي ان دا راجل من جنوب افريقيا
والتاني من سنغافورة
والاتنين ضاقت بهم الارض وقاعدين
يخططوا لخيانة الامريكان
وتجاوز الحظر اللي فارضينه في
سوق الذهب في العاصمة الامريكية نفسها
وبالتالي لازم قليل من الحذر
المهم الطرفين اتفقوا على ان سنغافورة
هتشتري من جنوب افريقيا 100 طن ذهب
وهيدفعوا في الاونصة 40 دولار
والوزير الجنوب افريقي قال هنجتمع تاني
في زيورخ علشان نؤكد الكمية والسعر
وطرق الدفع والتسليم
الدكتور غوه قال له انا مش هكون موجود
في الاجتماع دا
بس هبعت لكم واحد من طرفنا
في اللحظة دي الوزير الجنوب افريقي
طلع من جيبه ورقة من فئة ال 1 دولار
وقسمها اتنين بطريقة مميزة جدا
واادى الدكتور غوه نص الورقة وقال له
اللي يجي اجتماع زيوريخ يكون معه
النص دا
هي الورقة اللي في الصورة اللي قدامكم دي
المهم الصفقة في النهاية تمت
والسنغافوريين نجحوا في تحويل جزء كبير
من احتياطياتهم لذهب
وبكدا امنوا نفسهم اكتر ضد اي تقلبات
محتملة في سوق العملات الاجنبية
وبالفعل الزمن اثبت ان السنغافوريين
كانوا صح
بريتون وودوز انهارت سنة 1971
وفي الوقت اللي كانت دول كتير
في العالم بتلطم بسبب احتياطياتها
اللي قيمتها انهارت
السنغافوريين كانوا في الامان
واحتياطياتهم نجت من الازمة دي
بعد صفقة الدهب ما تمت على طول
وتحديدا سنة 1968
الدكتور غوه شاف ان سنغافورة ما ينفعش
تقعد تجمع في احتياطيات واصول خارجية
كدا وخلاص
لازم تفكر في طريقة تستثمر بها
جزء من الاحتياطيات دي خصوصا وانها
بتزيد بمعدل متسارع
وعلى هذا الاساس راح اسس في نفس السنة
وحدة تابعة لوزارة المالية اللي هو بيراسها
اسمها
 
والمعروفة اختصارا ب 
او ادارة الاستثمارات الخارجية
الدكتور غوه كان عايز يخلي الادارة دي
تستثمر جزء من احتياطيات البلد في اصول
فيها نوع من المخاطرة زي الاسهم
ومن هنا بدا يعين مدراء استثمار يديروا
محفظة سنغافورة من الاسهم في امريكا
وبريطانيا والمانيا الغربية واليابان
لكن الادارة دي ما كملتش معه كتير
لان سنغافورة لما اسست لاول مرة بنكها
المركزي المعروف باسم السلطة النقدية
في سنغافورة سنة 1971
الادارة دي انتقلت للبنك وبقت مجرد قسم
من اقسامه
واحد مركز فيكم هيسال
هو مش السنغافوريين كانوا رافضين
سنة 1967 انهم يعملوا بنك مركزي
ازاي غيروا رايهم فجاة
بعد 4 سنين
اقول لك سنة 1971
الدولار السنغافوري كان استقر خلاص
والسوق بدا يثق فيه في ظل تنامي
الاقتصاد
وبالتالي ما بقاش فيه حاجة لمجلس العملة
دا غير ان سنغافورة مع توسع اقتصادها
بقت في حاجة للادوات اللي بيوفرها
البنك المركزي كمؤسسة علشان تدير اقتصادها
بشكل افضل
المهم ادارة الاستثمارات الخارجية
لما راحت للبنك المركزي
كان الدكتور غوه ساب وزارة المالية
ومسك وزارة الدفاع
وفضل ماسك الدفاع من اغسطس
سنة 1970
لحد فبراير سنة 1979
الادارة دي وهي مع البنك المركزي
واجهتها مشكلة كانت مؤثرة على ادائها
في استثمار ثروة البلد
والمشكلة دي هي ان البنك المركزي
بوصفه مؤسسة حكومية كان له سقف
رواتب معين
ودا كان عائق كبير
لانك محتاج تجيب في ادارة الاستثمار
الخارجية افضل مدراء الاستثمار في العالم
لان دي ثروة بلد
مش لعبة
بنتكلم على عشرات المليارات من الدولارات
والناس اللي بالكفاءة دي رواتبهم عالية جدا
وفيه تنافس عالمي عليهم
وما فيش حاجة ممكن تخليهم يقبلوا برواتب
قليلة او متوسطة
لو قلت ندفع للناس دي الرواتب
اللي هم عاوزينها
هقول لك مش هينفع في ظل وجود الادارة
تحت مظلة البنك المركزي
ما ينفعش يبقى فيه هيكلين مختلفين جدا
للاجور في نفس المؤسسة
دا هيعمل بلبلة
والمشكلة بقى هو انه خلال السبعينيات
الاقتصاد السنغافوري كان بينمو في المتوسط
بمعدل 9 سنويا
ودا معدل ممتاز جدا ساعد البلد في انها
تراكم فوائض قيمتها بتتراوح ما بين
3 ل 4 من الناتج المحلي الاجمالي
دا غير ان الناس مستواها المعيشي ارتفع
ومعدل ادخارها في البنوك زاد
وكان فيه فوائض ضخمة في ميزان
المدفوعات وتدفقات رؤوس اموال
اجنبية بالهبل
واحتياطيات عمالة كل يوم تزيد عن اللي قبله
في ظل الظروف دي
مجلس الوزارء السنغافوري كان عنده
شكوك كبيرة في قدرة البنك المركزي
في انه يدير الثروة دي صح
ويحقق منها مكاسب كبيرة
خصوصا وان ادارة الاستثمارات الخارجية
ال  التابعة ليه مش قادرة تجذب
افضل الكفاءات العالمية بسبب مشكلة
الرواتب اللي حكيت لك عليها من شوية
ودا مش بس بيضيع على البلد عوائد
ضخمة ممكن تكسبها وانما كمان
بيكبدها خساير
وخليني اديكم مثال بسرعة
سنة 1973 الشباب في ادارة الاستثمار
التابعة للبنك المركزي السنغافوري
راحوا اشتروا مبنى تجاري في العاصمة
البريطانية لندن اسمه
 
عملية الشراء دي عملت بلبلة كبيرة
في سنغافورة
لان بعدها على طول اسعار العقارات
في لندن انهارت والجنيه الاسترليني
فقد جزء كبير من قيمته
ساعتها لجنة الحسابات العامة
في البرلمان السنغافوري جابت المسؤولين
في وزارة المالية
والمسؤولين في البنك المركزي
علشان تحقق معهم بخصوص الصفقة
الفاشلة دي
واللي بسببها البلد خسرت فلوس
المهم المشكلة ما كانتش في ان
ادارة الاستثمار او البنك المركزي كان
حظه سيئ ودخل في توقيت غلط
المشكلة كانت ان القائمين على
الاستثمار دا
ما كانش عندهم خبرة كبيرة في الاستثمار
العقاري
علشان كدا البنك المركزي او السلطة النقدية
في سنغافورة ما كررتهاش تاني
والبنك حرم بعدها يشتري عقارات تاني
رئيس وزراء سنغافورة لي كوان يو
اللي اظن كلكم تعرفوه
ما كانش عاجبه الطريقة اللي كان
البنك المركزي
بيدير بها ثروة البلد
فراح كلم صديق عمره الدكتور غوه كينغ سوي
وطلب منه انه يشوف طريقة افضل لادارة
ثروة البلد
وقام معينه رئيس للبنك المركزي
في اغسطس سنة 1980
وعشان يعينه في المنصب دا عمل له
قانون مخصوص
لان القانون في سنغافورة ساعتها
كان بينص على ان وزير المالية بس هو اللي
من حقه يتراس البنك المركزي
والدكتور غوه ساعتها كان ماسك وزير
التعليم وكان في نفس الوقت النائب الاول
لرئيس الوزراء
بس الراجل في النهاية كان عنده خبرة كبيرة
في القطاع المالي لانه زي ما قلت لكم
قبل كدا كان مسك وزارة المالية مرتين
ودا غير انه واخد دكتوراه من كلية
لندن للاقتصاد
الخلاصة
من اول 1 اغسطس
ولحد 27 فبراير 1981
ال 7 شهور دول تقريبا
الدكتور غوه
قاعد يلف فيهم زي النحلة علشان يؤسس
اهم مؤسسة استثمارية في تاريخ سنغافورة
الدكتور غوه كان مؤمن ان استثمار
ثروات البلد لازم يبقى تبع جهة تانية
مستقلة عن البنك المركزي
والكلام هنا عن صندوق ثروة سيادي
اول حاجة عملها اول ما مسك
هو انه عمل مقابلات مع كل مسؤولين
البنك المركزي واحد على انفراد
علشان يقيم كفاءتهم ويحسم استمرارهم
من عدمه
الراجل فنط البنك المركزي
ومشى ناس وقعد ناس
والشباب بتوع ادارة الاستثمارت الخارجية
قرر انه ينقل افضل مجموعة فيهم
للصندوق السيادي اللي ناوي يؤسسه
في الشهر اللي بعد تعيينه على طول
الدكتور غوه سافر اوروبا علشان يقابل مجموعة
من محافظي البنوك المركزية في زيورخ
وفرانكفورت ولندن
المهم وهو هناك قابل بالصدفة استاذه السابق
في كلية لندن للاقتصاد عالم الاحصاء
البريطاني الشهير كلوز موسر
كلوز موسر كان في الوقت دا نائب رئيس
بنك روتشيلد في لندن
الاتنين بعد ما سلموا على بعض
واخدوا بعض بالاحضان
غوه حكى له انه عنده مشكلة في البنك المركزي
فيما يخص ادارة الاستثمار
وعاوز يشوف لها حل
الدكتور موسر دعا الدكتور غوه انه يزور
مقر البنك
ولما راح هناك موسر طلب من ريتشارد كاتز
رئيس قسم الدخل الثابت والعملة في بنك
روتشيلد
انه يحضر معهم الاجتماع ويسمع المشكلة
بتاعة سنغافورة لعل وعسى يكون
عنده حل
في نهاية الاجتماع وبعد ساعات من النقاش
كاتز قال لازم يكون فيه مؤسسة استثمارية
منفصلة عن البنك المركزي مهمتها
ادارة الاستثمارت طويلة الاجل
وقال كمان ان احنا قدمنا خدمات استشارية
مشابهة لاحدى الدول النفطية
حلو قوي الكلام دا
الدكتور غوه قال للجماعة بتوع بنك
روتشيلد
اعملوا لنا مقترح بالخدمات الاستشارية
اللي ممكن تقدموها لنا في السياق دا
واعرضوه علينا
واذا اقتنعنا بكلامكم
هتبقوا انتو المستشار بتاعنا
رجع الدكتور غوه سنغافورة
وهناك قرر انه يعين المصرفي السنغافوري
يونغ بونغ هاو
كمدير عام للصندوق اللي لسه لم
يتم تاسيسه
واللي طبعا لسه ما لهوش اسم
بس الاتنين بدؤوا يتعاونوا مع بعض
يونغ قال للدكتور غوه احنا لو عاوزين
نجيب افضل مدراء استثمار يبقى
لازم ندور بره سنغافورة
وبالفعل تعاقدوا مع شركات عالمية انها
تدور لهم على افضل الخبرات في المجال
وعلى هذا الاساس سافروا لندن في اواخر
سنة 1980
علشان يقابلوا مجموعة من المرشحين
لكنهم بعد سلسلة من الاجتماعات ما اتفقوش
مع ولا واحد فيهم بسبب تفصيلة
هايفة جدا
وهي ان المرشحين دول ملزمين بموجب
قانون العمل انهم يبلغوا شركاتهم
قبل 6 شهور على الاقل من مغادرتهم
لو مشيوا قبل 6 شهور هيفقدوا
جزء كبير من مكافات التقاعد بتاعتهم
ما حدش فيهم بقى كان عاوز يضحي
بجنيه واحد
المهم الدكتور غوه رجع سنغافورة
ويونغ طلع لوحده على نيويورك علشان يقابل
مجموعة تانية من المرشحين هناك
وكان مطلوب منه انه يصور المقابلات
مع الناس دي صوت وصورة ويبعتها للدكتور غوه
المهم يونغ اختار 3 من ضمن افضل مديري
الاستثمار في العالم
وما كانش عندهم المشكلة بتاعة زمايلهم
في بريطانيا
بالعكس بعضهم كان عنده استعداد
يسيب شغله خلال اسبوع ويسافر سنغافورة
بس موافقة يونغ او حتى الدكتور غوه
ما كانتش كافية
كان لازم اي مدير كبير هيتعين في الصندوق
السيادي اللي هيدير ثروة سنغافورة
يروح يقابل رئيس وزراء سنغافورة
لي كوان يو بنفسه
كان هو صاحب الكلمة الاخيرة
في اي تعيين يخص الصندوق
وهنا فيه ملاحظة طريفة جدا
رئيس الوزراء السنغافوري اشترط ان المدراء
الامريكيين ال 3 لما يجوا يقابلوه اول مرة
ما يجوش لوحدهم
لازم كل واحد فيهم يجيب مراته معه
تفتكروا ليه
وجهة نظر رئيس الوزراء السنغافوري
ببساطة هي ان المديرين الامريكيين
دول لما يجوا يستقروا في سنغافورة
بعد كدا اكيد هيجيبوا زوجاتهم معهم
ولو زوجاتهم ما عجبهمش الوضع
في سنغافورة يبقى مش هيعمروا كتير
وهيفضلوا يزنوا على ازواجهم
لحد ما يستقيلوا ويمشوا من البلد
هو بقى علشان يتلافى وجع الدماغ دا
بيقول لكل واحد فيهم هات مراتك معك
من البداية تشوف الوضع اذا كان هيعجبها
وللا لا من قبل ما نعينك
المهم ال 3 جم سنغافورة مع زوجاتهم
وقابلوا لي كوان يو ووافق عليهم
نرجع بقى للجماعة بتوع بنك روتشيلد
في فبراير سنة 1981 وصلوا سنغافورة
ومعهم المقترحات بتاعتهم
قابلوا في البداية لجنة بيراسها الدكتور غوه
الدكتور موسر نائب رئيس بنك روتشيلد
اللي انا قلت لكم انه كان استاذ الدكتور
غوه رئيس البنك المركزي
كان جاي ومتوقع ان الاجتماع
هيبقى ودي ولطيف
ما احنا حبايب بقى من ايام الجيزة
لكن دا ما حصلش
الدكتور موسر بيحكي ان السنغافوريين
سلخوه هو وزمايله في سلسلة متعاقبة
من المقابلات
على حد وصفه الامر كان قاسي ودموي
وبعد كل دا قالوا لهم تفضلوا استنونا
في غرفة الانتظار لحد ما ناخد قرار
وبعد ما نشفوا دمهم قالوا لهم
احنا اخترناكم بس مع الاسف القرار النهائي
مش في ايدينا
لازم تقابلوا الراجل الكبير
رئيس الوزراء لي كوان يو
ودي كانت مقابلة كل اللي حضروها
فضلوا فاكرينها لسنين
الدكتور موسر بيقول انا كنت متوقع
ان المقابلة دي هتكون اجراء شكلي
لاننا خدنا الموافقة من الدكتور غوه
اللي رئيس الوزراء بيثق فيه ثقة كبيرة
وبالتالي مش هيراجع وراه
ولكن دا برضو ما حصلش
عالم الاحصاء كلوز موسر
وخبير استثمارات الدخل الثابت ريتشارد كاتز
والمستشارة المالية كيت مورتيمر
اللي قبل ما تنضم لبنك روتشيلد كانت
شغالة في البنك الدولي ومكتب مجلس
الوزراء البريطاني
دول هم ال 3 اللي كان بنك روتشيلد لندن
بعتهم سنغافورة
وهم ال 3 راحوا قابلوا لي كوان يو
كلوز موسر بيحكي انه كان داخل مكتب كوان يو
وهو واثق انه هيحتفي به لانه راجل له مكانة
علمية كبيرة في الاوساط الاكاديمية
واسمه معروف في مجال الاحصاء
لكنه حكى بعدين ان كوان يو هد كل دا
في لحظة مع اول سؤال
قال له انت خبرتك ايه في الاستثمار
كوان يو طبعا فاهم ان موسر عبقري
في الاحصاء
ولكنه قصد يركز على الحتة
اللي هو ما لهوش خبرة فيها علشان
يكسر غروره
كوان يو قعد 30 دقيقة سلخ فيهم ال 3
اختبارات واسئلة سريعة
الست المحترمة كيت مورتيمر من كتر
ما هي كانت مصدومة قالت بعدين انها
حست للحظة وهي في الاجتماع
 
يعني كانها زي الارنب اللطيف اللي شاف
تعبان فاتفزع
اما التالت بتاعهم وهو ريتشارد كاتز
 كوان يو ساله عن اسماء العملاء اللي بنك
روتشيلد بيقدم لهم خدمات
فقعد يلف ويدور وما رضيش يجاوب
بشكل واضح
ساعتها كوان يو ما كررش السؤال
وقال له انا ممكن اعرف قائمة العملاء بنفسي
في خلال 5 دقايق بمجرد ما ارفع
سماعة التليفون
وبعد المخمضة دي كلها
قال لهم انا وافقت عليكم
بس هشغلكم 6 شهور تجربة
طب انا ليه بحكي لكم كم التفاصيل دي كلها
باستفاضة
هقول لكم
الصندوق دا تاسس سنة 1981
تحت اسم 
استلم مهمة ادارة جزء من الثروة السيادية
في البلد في وقت صعب
ونجح في انه يوصل باجمالي اصوله
النهار دا ل 690 مليار دولار
علشان يبقى خامس اكبر صندوق ثروة
سيادي في العالم
ودا اللي خلاه قادر يسند سنغافورة خلال
ازمتين عالميتين كبار العالم كله
عانى منهم في اخر 15 سنة
ازمة 2008 وازمة كورونا
الصندوق دا قدر يحقق كل دا لانه بيدار
من اول يوم باعلى معايير الشفافية والحوكمة
تصميم السنغافوريين من البداية
على تعيين الاكفا والاكفا بس هو سر نجاحهم
وهنا في نقطة ضروري اذكرها
بخصوص الراجل العبقري اللي اسمه
الدكتور غوه كينغ سوي
الراجل دا قبل ما يسيب منصبه على طول
لي كوان يو بعت له رسالة
قال له فيها نصا
لا يمكن لكلمات المدح والثناء ان
تعطيك حقك
ان جيلا كاملا من السنغافوريين يتعاملون
مع مستوى معيشتهم الحالي كامر طبيعي
ومسلم به بسببك انت
انت من وضعت اسس اقتصاد
سنغافورة الحديثة
بس يا جماعة
هي دي قصة سنغافورة مع صندوق
ثروتها السيادي جي اي سي
والدكتور غوه
اسف على الاطالة
وفي النهاية عندي سؤال لحضراتكم
تفتكروا ايه اكتر بلد عربي قادر يكرر
تجربة سنغافورة
حتابع كل اجاباتكم في التعليقات
وفي النهاية يا ريت لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة باذن الله
سلام
