انت راجل مديون ومش لاقي تاكل 
ومعكش اي فلوس تسدد بها التزاماتك 
وحالتك بالبلا
انت محتاج تقريبا 20 دولار 
علشان تحل كل المشاكل دي
ولكن في واقع الامر انت كل اللي بتملكه
 هي ورقة يتيمة ب20 دولار 
وما عندكش فكرة حتجيب المبلغ
اللي انت محتاجه منين
المهم وانت قاعد على طربيزة السفرة 
وحاطط ايدك على خدك مش عارف هتعمل ايه
جه ابنك الصغير اللي عنده خمس سنين 
واللي كان صعبان عليه حالك
وقال لك يا بابا انا عندي حل
الواد خد منك الورقة ام 20 دولار اللي حيلتك
وراح جاب قلم جاف ورسم صفرين جنب الرقم 20 
وراح جاب قلم جاف ورسم صفرين جنب الرقم 20 
المكتوب على الورقة
بحيث تبقى الورقة مكتوب عليها في النهاية 
الرقم 20 
وبعدين قام يديك الورقة وقال لك بكل براءة 
تفضل يا بابا ال20 دولار اللي انت محتاجهم
تاخد الورقة من الولد وانت مذهول
وبتحاول تستوعب اللي حصل
الواد ابن الناس الطيبين بوظ ال20 دولار اللي حيلتك 
بسبب فكرته اللي تبدو للوهلة الاولى فكرة هبلة جدا
لان اولا ما فيش حد هيعامل الورقة دي 
على انها ورقة ب20 دولار
 لمجرد انه مكتوب عليها الرقم دا 
وبالتالي ما حدش هياخدها منه
ثانيا بقى ما فيش اصلا 
ورقة في الدنيا كلها بالقيمة دي 
فئات العملة الامريكية الورقية 
هم سبع فئات 
وكلنا نعرفهم 1 دولار و2 دولار 
و5 و10 و20 و50 و100
ما فيش ورقة ب20 دولار
وعلى هذا الاساس انت كحد كبير ومتعلم 
شايف ان الفكرة بتاعت الولد فكرة غبية جدا 
وهنا خليني اقول لك انك ظلمت الولد 
ولازم تبوس راسه
لان الفكرة اللي هو فكر فيها دي 
واللي انت شايفها هبلة هي نفس الفكرة
اللي بيفكر فيها النهار دا 
مجموعة من اذكى العقول الاقتصادية في العالم 
من ضمنهم ناس معها نوبل
واحتمال نشوف رئيس اقوى دولة في العالم 
بينفذها خلال الفترة الجاية
شايفين الكوين او العملة المعدنية دي
امريكا ممكن خلال الايام الجاية تعمل واحدة شبهها 
وتكتب عليها واحد تريليون دولار 
وبعدين تستخدمها في انها تسدد ديونها
 لدول زي الصين واليابان والسعودية
 واي حد له فلوس عندها 
من خلال استغلال ثغرة خطيرة جدا في احد القوانين
التريليون دولار دا جه منين 
جه من الهوا حرفيا
بعضكم دالوقت ممكن يتخيل ان انا بهزر او بحور 
او على الاقل 
الموضوع مستحيل يكون بالشكل الساذج 
اللي انا شرحته دا
بس انا في الحقيقة بتكلم بجد 
والموضوع هيتم زي ما انا شرحته بالضبط 
علشان ما اطولش عليكم 
خلونا نبدا الحلقة وندردش مع بعض 
حوالين الفكرة المجنونة دي 
واللي هنعرف ازاي وليه 
ممكن تكون واقع خلال الايام الجاية 
مش عارف تفتكروني وللا لا
 بس انا اشرف ابراهيم 
دا المخبر الاقتصادي
في 1 فبراير
الشعب الامريكي
 كانت انظاره متجهة ناحية البيت الابيض
واللي كان بيحصل فيه اجتماع مهم جدا 
بين الرئيس الامريكي جو بايدن 
ورئيس مجلس النواب الامريكي 
اللي بيسيطر عليه الجمهوريين كيفن مكارثي
علشان يشوفوا حل لخناقة ما بينهم 
مستمرة بقى لها مدة 
وممكن لو استمرت لفترة طويلة 
تتسبب في دخول الاقتصاد الامريكي في ازمة كبيرة
باختصار بايدن كان بيحاول في الاجتماع دا 
يقنع مكارثي انه يبطل عناد هو وزمايله 
في الحزب الجمهوري 
ويوافقوا على رفع ال  او سقف الديون
سقف الديون زي ما انتم عارفين 
هو الحد الاقصى للديون
اللي الحكومة الامريكية تقدر تقترضها
النهار دا القانون بيقول
 ان الحد الاقصى للديون الحكومية في امريكا
ما ينفعش يزيد عن 31 تريليون و381 مليار دولار 
والمشكلة بقى اللي بتواجه الرئيس الامريكي حاليا
 هي ان خلاص ديون امريكا وصلت للرقم دا
ودا معناه ان الحكومة 
ما تقدرش تستلف دولار واحد زيادة 
والقصة دي انا كنت شرحتها باستفاضة 
في حلقة امريكا تريد دولارات 
اللي لازم تشوفوها لو عاوزين تفهموا
القصة بتاعة سقف الديون في امريكا
المهم 
الحكومة الامريكية ما تقدرش تعيش 
من غير الاقتراض 
احنا عندنا عجز كبير في الميزانية الفدرالية
 لان الايرادات اقل من المصروفات
والسبيل الوحيد لسد العجز دا 
هو الاقتراض
او تقليل الانفاق بشكل عنيف
والخيار الاخير بتاع تقليل الانفاق دا 
مش اكتر من خيار نظري
 لاننا بنتكلم على عجز تريليوني
ومن المستحيل عمليا 
ان الحكومة تقدر تخفض انفاقها بالحجم الضخم دا 
ومن هنا الاقتراض بيظهر باعتباره الخيار الامثل 
والاكثر واقعية بالنسبة للحكومة الامريكية
واكتر ناس فاهمة وعارفة دا 
هم الجمهوريين خصوم بايدن 
اللي كسبوا اغلبية مجلس النواب 
في الانتخابات النصفية 
اللي حصلت في نوفمبر 2022
الجمهوريين فاهمين ان الحكومة الامريكية
 لازم ترفع سقف الدين 
يعني لازم ترفعه 
كدا هيترفع 
ما فيش مفر
وهم فعليا ما عندهمش مشكلة 
في انهم يسمحوا لبايدن انه يرفعه 
ولكن بشرط واحد
هو ان الرئيس الامريكي وحزبه الديمقراطي 
يوافقوا على عمل تخفيضات كبيرة 
في الانفاق الحكومي
ودا الشرط اللي الديمقراطيين مش موافقين عليه 
لحد دالوقت
وبايدن راكب دماغه وبيقول سقف الديون لازم يترفع 
بدون اي شروط
طبعا اللي بيحصل بين الطرفين دا 
الناس اللي متابعة منكم المشهد السياسي في امريكا 
مش هتستغربوا ابدا
لان دي باختصار مجرد لعبة 
من الاعيب السياسة في واشنطن 
الطرفين بيحاولوا يتذاكوا على بعض
 بحيث طرف فيهم يضرب شعبية التاني
عند الشعب الامريكي
 ويكسب بونت على حسابه 
ودا تقدر تلاحظه بسهولة 
لما تبص على تفاصيل الخناقة
يعني مثلا الديمقراطيين دالوقت 
بيرموا الكرة في ملعب الجمهوريين 
وبيقولوا لهم اطلعوا قولوا للشعب الامريكي 
انتو عاوزين تخفضوا الانفاق الحكومي ازاي
يعني هتقللوا ميزانية الرعاية الصحية 
وللا ميزانية الضمان الاجتماعي 
وللا ميزانية التعليم ولا ميزانية الجيش 
وللا ايه بالضبط
طبعا الهدف من ورا الطلب دا واضح جدا 
هو ضرب الجمهوريين
 لان فعليا خفض الانفاق في اي بند من البنود دي
هو اجراء ما لوش اي شعبية 
دا بالعكس حيزعل الامريكيين
وطبعا الجمهوريين فاهمين دا لانهم مش تلامذة 
علشان كدا بيقول الديمقراطيين 
ان التخفيضات غير محددة 
انتو توافقوا الاول على خفض الانفاق الحكومي 
بشكل عام برقم معين
وبعدين نبقى نقعد نتفق الرقم دا هيتم تخفيضه 
من اي بند من بنود الميزانية 
يعني ببساطة كدا الطرفين قاعدين بيلاعبوا بعض
لكن اللعبة اللي بيلعبوها دي لعبة خطرة جدا 
وممكن لو طولت وخرجت عن نطاق السيطرة 
الاقتصاد الامريكي يدخل في ازمة 
ازمة 2008 جنبها هتبقى لعب عيال
في 13 يناير 2023 
وزيرة الخزانة الامريكية جانت يلن
بعتت رسالة لرئيس مجلس النواب كيفن مكارثي 
بلغته فيها ان الدين العام الامريكي 
خلاص هيوصل للحد القانوني بتاعه 
اللي هو 31 تريليون و381 مليار دولار 
يوم 19 يناير 2023 
بعدها الوزارة مش هتقدر تستلف تاني
طب الحكومة هتمول العجز بتاعها ازاي دالوقت
الوزيرة قالت في الخطاب 
ان الوزارة هتبدا تنفذ بعض الاجراءات الاستثنائية 
اللي هتوفر لها شوية فلوس 
لكن الفلوس دي مش هتحل المشكلة 
هي بس حتكسبها شوية وقت 
لحد ما سقف الديون يترفع
يلن قالت في الرسالة لمكارثي
 ان سقف الديون لو ما ترفعش 
والحكومة فشلت في تمويل التزاماتها 
اللي اهمها طبعا خدمة الديون السيادية للبلد 
فالاقتصاد الامريكي هيعاني من اضرار 
يصعب اصلاحها بعد كدا 
ومستويات معيشة الامريكيين هتسوء
والاستقرار المالي العالمي هيبقى في خطر
الست المحترمة ظلمتها خالص 
وسودتها في وش الكل
وبعدها بست ايام تقريبا وتحديدا يوم 19 يناير
 يلن رجعت بعتت لمكارثي رسالة تانية 
وقالت له فيها
احنا بدانا من النهار دا 
في استخدام الاجراءات الاستثنائية
 اللي كنت قلت لك عليها
ومن المتوقع ان الفلوس 
اللي هنوفرها من الاجراءات دي
حتعيشنا لحد يوم الاتنين
 الموافق 5 يونيو 2023
وعلى هذا الاساس الديمقراطيين والجمهوريين 
 معهم لحد بداية شهر يونيو
علشان يتفقوا على رفع سقف الدين 
بحيث وزارة الخزانة تقدر ترجع تستلف تاني
بحيث وزارة الخزانة تقدر ترجع تستلف تاني
طب لو ما اتفقوش وكل طرف ركب دماغه 
ايه الحل
السؤال الصعب دا 
بايدن واللي معاه فكروا فيه قبل كدا
في اكتوبر 2021 
كانت فيه خناقة اخت الخناقة اللي حاصلة النهار دا  
بين الديمقراطيين والجمهوريين 
على سقف الديون برضو 
واللي كان ساعتها قيمته 289 تريليون دولار
المهم لما الجمهوريين فضلوا راكبين دماغهم 
ورفضوا يرفعوا السقف لفترة
بايدن طلب من كبار المسؤولين في البيت الابيض 
انهم يفكروا معه في حلول 
لو سقف الديون ما ترفعش
المهم
 المسؤولين في البيت الابيض 
عملوا مذكرة فيها الحلول المقترحة
ووزعوها على بعض
الشاهد بقى هو انه واحد من ابرز الحلول المقترحة 
في المذكرة دي كانت فكرة تريليون دولار كوين
 او العملة المعدنية اللي بقيمة تريليون دولار
وهنا بقى نقف وقفة طويلة شوية 
علشان نعرف ايه هي قصة العملة دي بالضبط
باختصار الحل دا بيقول ان يونايتد ستيتس منت
 او دار سك العملة في امريكا 
تعمل عملة معدنية واحدة من مادة البلاتينيوم
تكتب عليها واحد تريليون دولار
وبعدين الحكومة تاخد الكوين دي تحطها في البنك 
وبكدا تبقى معها تريليون دولار تصرف منه براحتها
لحد ما يتم رفع سقف الديون
للوهلة الاولى الفكرة دي تبدو فكرة غبية جدا 
وهي ممكن شكلها يكون غبي فعلا 
لكنها في واقع الامر مش غريبة
وهي دي اصلا نفس الطريقة 
اللي بيتم بيها انشاء الاموال من الاساس
ولما تعرف تفاصيلها اكتر دالوقت 
هتفهم المنطق وراها
المهم المسؤولين والمستشارين في البيت الابيض 
لما حطوا الفكرة دي في المذكرة 
اللي بايدن طلب منهم اعدادها في 2021 
ما كانوش جايبين الفكرة دي من دماغهم 
امال جابوها منين
 خليني اصدمك 
واقول لك انهم جابوها من على الانترنت
 اه والله زي ما بقول لك كدا 
جابوها من على النت حرفيا
طب دا حصل ازاي 
هقول لك
 فيه مدونة على الانترنت
اسمها  
وزي ما هو واضح من اسمها فالمدونة دي 
تخص الاقتصادي الامريكي  
والمدونة دي لها جمهور من المهتمين 
بالاقتصاد والسياسة النقدية في امريكا 
واللي بيدخلوا عليها و بيتناقشوا في الامور دي
المهم في مايو 2010 
كان فيه نقاش على المدونة 
بخصوص ازمة سقف الديون 
اللي كانت بتواجه الرئيس الامريكي وقتها باراك اوباما
خلال النقاش دا 
مستخدم اسمه  كتب تعليق 
اقترح فيه حل للازمة
عمر ما حد فكر فيه او سمع به قبل كدا
المستخدم دا اللي اتضح بعدين ان هو محامي امريكي 
اسمه الحقيقي كارلوس موكا 
قال في التعليق بتاعه
الشيء المثير للفضول يا جماعة 
ان الكونغرس مانح بالفعل لوزارة الخزانة الامريكية 
السلطة اللي تسمح لها 
انها تسك عملة معدنية بقيمة تريليون دولار
وبما ان العملات المعدنية هي في النهاية 
 
او عملة لها قوة ابراء قانوني بقيمتها الاسمية 
فالاحتياطي الفدرالي ملزم انه يقبلها غصب عنه
التركة فين بقى
العملة دي لازم تتصنع من البلاتين تحديدا 
ما ينفعش ذهب ولا فضة ولا نحاس 
ولا اي معدن تاني 
لان الحركة دي هتتعمل
 من خلال استغلال ثغرة في القانون الامريكي
والثغرة دي مش موجودة 
غير في ما يخص العملات البلاتينية
يابن اللعيبة 
دماغ بنت حلال
بس السؤال بقى دالوقت
 الثغرة دي موجودة في انهي قانون بالضبط
هاقول لك
في سنة 1996 الكونغرس عمل تعديل 
في 
او قانون سك العملات المعدنية في الولايات المتحدة
التعديل دا شمل فقرة مهمة جدا نصها بيقول
ان وزير الخزانة الامريكي 
يقدر يؤمر بسك واصدار عملات معدنية
وسبائك بلاتينية وفقا للمواصفات والاصناف 
والكميات والفئات والنقوش اللي الوزير يحددها
التعديل دا ادى وزارة الخزانة 
ال 
فيما يخص العملات البلاتينية 
وخلاها مفتوحة على البحري وما لهاش سقف
ال للي ميعرفش منكم 
هي رسوم سك العملة 
او ببساطة اكتر هي الفرق بين القيمة الاسمية للعملة 
وتكلفة اصدارها
يعني مثلا الجنيه المعدني دا 
قيمته الاسمية 100 قرش
لو افترضنا جدلا انه سكه بيكلف مصلحة سك العملة 
60 قرش 
يبقى كدا ال  في الحالة دي 
هي 40 قرش
دا مكسب مصلحة سك العملة
ودي بالضبط هي السلطة 
اللي القانون بتاع سنة 1996 
اداها لدار سك العملة الامريكية 
فيما يخص العملات البلاتينية تحديدا
ودا نتيجة رغبة المشرعين وقتها 
في ان دار السك يكون لها مصدر تمويل خاص بها
التفكير وقتها هي ان دار السك 
هتستخدم القانون دا في اصدار عملات بلاتينية 
وتبيعها بقيمتها الاسمية كعملات تذكارية للناس
اللي غاوية الحاجات دي في كل مكان في العالم
العملة تصنيعها يتكلف 10 دولار مثلا
وتكتب عليها 100 دولار مثلا 
وتبيعها بال100 دولار اللي هي القيمة الاسمية للعملة 
وتحط الفرق في جيبها
وكل ما كان ال  كبير 
كل ما كان المكسب كبير
طيب هل فيه حد اقصى للقيمة الاسمية 
اللي ممكن دار السك تصدر بها عملة بلاتينية
لا 
القانون نص واضح يا جماعة
 
يعني وفقا لتقديرات الوزير
يعني السيدة جانت يلن
وزيرة الخزانة الامريكية الحالية 
وفقا للقانون دا تقدر تعمل عملة بلاتينية 
وتكتب عليها مليون دولار
او تريليون دولار 
او كوادريليون دولار 
او اي رقم هي تحبه او يخطر على بالها
وهنا هتلاقي نفسك بتكرر نفس الكلام 
اللي انت قلته للولد في بداية الحلقة
هو يابني علشان انت كتبت على الورقة 20 دولار
الناس هتعتبرها فعلا 20 دولار
نفس السؤال هنوجهه للناس 
اللي بتدعم فكرة ان وزارة الخزانة الامريكية 
تسك عملة وتكتب عليها تريليون دولار
مين يا محترمين الاهبل اللي هتضحكوا عليه 
وتدوا له العملة دي وتقولوا له تفضل
انت كدا معك تريليون دولار
يعني الصين مثلا مسلفة الحكومة الامريكية
 870 مليار دولار 
في صورة سندات خزانة 
ودا وفقا لبيانات نوفمبر 2022
هل معنى كدا ان بايدن ممكن يروح للرئيس الصيني 
ويحط له في ايده العملة 
اللي مكتوب عليها تريليون دولار 
ويقول له تفضل الفلوس بتاعتكم 
اللي سالفينها منكم اهي 
بس لو سمحت فكها وهات لنا باقي التريليون دولار 
اللي هو 130 مليار دولار
هل دا اللي هيحصل
نظريا اه بس بشكل مختلف وهقول لك ازاي
بص يا سيدي اللي هيحصل كالتالي بالضبط 
الرئيس بايدن هيامر وزارة الخزانة 
انها تسك عملة بلاتينية بقيمة تريليون دولار 
وزارة الخزانة هتاخد الامر وتحوله لدار سك العملة 
التابعة قانونا للوزارة علشان تصنع العملة
 وهنا ضروري تاخدوا بالكم من حاجة مهمة جدا
التريليون دولار دا هيتعمل كوين مش ورقة
 لان الحكومة الامريكية اصلا ما معهاش سلطة الامر 
بطباعة الفئات الورقية من الدولار
ولا حتى الرئيس الامريكي معه السلطة دي
طباعة الاوراق النقدية 
هو سلطة مجلس الاحتياطي الفدرالي لوحده 
وزارة الخزانة معها سك العملات المعدنية 
المهم نرجع للي كنا بنقوله
دار سك العملة حتعمل العملة البلاتينية 
المكتوب عليها تريليون دولار في خلال ساعات
وبعدين هتسلمها لوزارة الخزانة 
وزارة الخزانة هتاخد العملة دي في جيبها 
وتطلع بها على مجلس الاحتياطي الفدرالي
 اللي هو البنك المركزي بتاع امريكا 
علشان تحطها في حساب هناك اسمه
  
او الحساب العام لخزينة الدولة 
واللي هو الحساب الرئيسي لوزارة الخزانة الامريكية 
تقريبا جميع ايرادات ومصروفات 
وزارة الخزانة الامريكية 
بتدخل وتخرج عن طريق الحساب دا 
المهم الفدرالي هياخد العملة
 ام تريليون دولار من وزارة الخزانة
 وهيعاملها بقيمتها الاسمية 
وعلى هذا الاساس البنك هيحط للوزارة تريليون دولار 
في الحساب بتاعها
طب هيحط التريليون دولار دا ازاي 
ببساطة هيكتب رقم على الكمبيوتر 
ويسجله في حساب الوزارة وخلاص 
وعلى هذا الاساس 
الوزارة تبدا تدفع رواتب
 وتسدد ديون الصين واليابان والسعودية 
واي حد له فلوس عندها
التريليون دولار دا هيدي الحكومة الامريكية 
فترة كبيرة تتفاوض فيها مع الجمهوريين 
على رفع سقف الديون
 ولما السقف يترفع بالسلامة
وزارة الخزانة تبقى تاخد العملة 
وترجعها لدار السك علشان تسيحها
ويبقى ولا كان حاجة حصلت خالص
 هتقول لي دا نصب
هاقول لك افرض يا عم انه نصب
ايه المشكلة
انت تقدر تعمل ايه اصلا
هي الحركة دي تفرق عن الحركة 
بتاعت رفع سقف الديون 
يعني التريليون دولار دا
اللي ممكن الامريكان يخلقوه من الهوا
 من خلال العملة البلاتينية اللي بنتكلم عليها
 هم ممكن يجيبوه بكرة الصبح من الهوا برضو 
لو الكونغرس وافق انه يرفع سقف الديون 
بتريليون دولار
الوزارة ساعتها هتبيع شوية ورق في السوق 
اللي هو سندات
الخزانة بقيمة اسمية قدرها تريليون دولار 
والفلوس دي هتدخل برضو 
الحساب العام لخزينة الدولة 
في الحالتين الفلوس جاية من الهوا
وعلى فكرة الحركة بتاعت العملة المعدنية 
اللي بعضكم يشوفها ساذجة جدا دي
ناس تقيلة جدا في الاقتصاد شايفاها منطقية 
وحل عبقري لاي ازمة سقف ديون
انتو تعرفوا الراجل دا صح
ده للي ما يعرفهوش بول كروغمان
الاقتصادي الامريكي الشهير 
وصاحب نوبل في العلوم الاقتصادية 
كروغمان نشر مقال في نيويورك تايمز ايد فيه الفكرة
بتاعت ان امريكا تعمل عملة بلاتينية 
قيمتها تريليون دولار 
كان شايف انها حل الحكومة تقدر تستخدمه 
في سداد التزاماتها 
في ظل الخناقة المتكررة كل شوية
 حوالين سقف الديون
طيب هل دا معناه 
ان حكومة الرئيس الامريكي جو بايدن
ممكن فعلا تلجا للحركة دي علشان تكسب وقت
لو الجمهوريين فضلوا معاندين 
وراكبين دماغهم لحد يونيو
السؤال دا افضل حد ممكن يجاوبني عليه 
هي السيدة صاحبة الشان 
وانا هنا طبعا بتكلم 
على وزيرة الخزانة الامريكية جانت يلن
اللي كانت في وقت من الاوقات 
رئيسة مجلس الاحتياطي الفدرالي
في يناير اللي فات صحيفة وول ستريت جورنال 
سالت وزيرة الخزانة بشكل مباشر
هل يا سيادة الوزيرة ممكن الوزارة 
تلجا للحركة بتاعة سك عملة بلاتينية
 بقيمة تريليون دولار علشان تحل ازمة سقف الديون
اللي بتهدد اقتصاد البلد
يلن ردت وقالت يا جماعة
 الفدرالي ممكن ما يقبلش مننا العملة دي
 لما نيجي نديها له 
هو مش ملزم قانونا
بانه يقبل مننا العملة دي
وهنا ركز جدا في كلامها
 لان الناس دي كلامها بالمسطرة
زي اي مسؤول اقتصادي في الدول الكبيرة 
الكلام محسوب الكلمة وما فيهوش مجال للارتجال
باختصار يلن ما قالتش اننا مش هنعمل الحركة دي 
وبرضو ما قالتش انها غير قانونية 
هي بس اشارت الى انها غير متاكدة 
اذا كان الفدرالي حيقبل العملة دي وللا لا
يعني لو الفدرالي وافق القصة تمشي 
يلن باختصار تعمدت انها ما تستبعدش الخيار دا تماما
 من قائمة الخيارات المتاحة
 لان لما يكون البديل هو تخلف الدولة 
صاحبة اكبر اقتصاد في العالم
عن سداد ديونها 
يبقى ما ينفعش نستبعد اي حل او خيار
مهما بان لك انه حل اهبل او ساذج
وارد جدا تيجي عليك لحظة تلاقي ان الحل الاهبل دا
هو خيارك الوحيد لتجنب الكارثة الكبيرة 
والكارثة دي هي تخلف امريكا 
عن سداد ديونها في ميعادها
 لو دا حصل فعلا 
عارفين امريكا والدولار هيكون مصيرهم ايه
دا موضوع كبير محتاج حلقة لوحده 
وانا بالفعل طولت عليكو
لكن لو حابين نتكلم عنه عرفوني في التعليقات 
انا كدا خلصت كلامي 
وفي النهاية يا ريت لو عجبتكوا الحلقة دي 
وحابين تشوفونا تاني
اشتركوا في القناة 
استنونا في حلقات جديدة باذن الله
سلام
