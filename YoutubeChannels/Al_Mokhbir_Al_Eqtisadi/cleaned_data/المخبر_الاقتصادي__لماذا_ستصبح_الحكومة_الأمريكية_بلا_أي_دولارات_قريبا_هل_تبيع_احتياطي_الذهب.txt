وزارة الخزانة الامريكية قريب جدا
مش هيكون معاها فلوس كافية تخليها
قادرة تسدد الديون اللي على الحكومة الامريكية
ومش هيكون فيه كاش علشان تصرفه على
مختلف القطاعات الحكومية
دي كارثة حذرت منها وزيرة الخزانة الامريكية
جانيت يلين من شهر ونص تقريبا
وتحديدا في نوفمبر اللي فات
وطلبت ساعتها من الكونغرس انه يتدخل
في اسرع وقت
علشان يساعد الحكومة الامريكية انها تقدر
تتجنب سيناريو التخلف عن سداد ديونها
اللي هيكون ليه بالتاكيد تبعات كارثية
احد اهم اسباب وقوع امريكا في الورطة دي
هو ان ديونها في الشهور الاخيرة زادت بسرعة
كبيرة جدا
الديون حجمها زاد وفي نفس الوقت تكلفة
خدمتها ارتفعت بنسب كبيرة بسبب سياسات
مجلس الاحتياطي الفدرالي اللي رفع اسعار
الفايدة السنة دي بس باكتر من 4
ودا زود من تكلفة خدمة الديون الامريكية
دلوقت بقى لو اعضاء الكونغرس من الحزبين
الديمقراطي والجمهوري
اللي واحد فيهم معاه اغلبية مجلس الشيوخ
والتاني معاه مجلس النواب ما اتفقوش
مع بعض
وما عملوش اللي وزارة الخزانة عاوزاه
ايه هو موقف الحكومة الامريكية ساعتها
هتدفع لاصحاب الديون فلوسهم ازاي
هل هتستلف ديون جديدة علشان تسدد
القديمة
وللا هتقلل الانفاق على بند مهم زي مثلا
الرعاية الصحية بحيث يبقى معاها فلوس
تدفعها للدائنين
وللا هتضطر تبيع احتياطيات البلد من الدهب
في السوق بحيث توفر سيولة زي ما عملت
قبل كدا
الاسئلة اللي فاتت دي مهمة
ولكن فيه سؤال اهم سابق ليها
وهو ازاي امريكا اصلا ممكن ما يكونش
معاها فلوس تسدد بيها ديونها في حين
انها مديونة بالدولار وبتطبع الدولار
السؤال دا وغيره هنحاول نجاوب عليه
مع بعض في حلقة النهار دا
انا اشرف ابراهيم
ودا المخبر الاقتصادي
في 28 سبتمبر سنة 2021
وزيرة الخزانة الامريكية جانيت يلين بعتت
لرئيسة مجلس النواب الامريكي
نانسي بيلوسي
الرسالة اللي قدامكم على الشاشة دي
في الرسالة دي وزيرة الخزانة الامريكية
بتقول لبيلوسي
ان احنا في الوزارة لما قعدنا نحسب الداخل ايه
والخارج ايه
واخدنا في اعتبارنا الضرايب اللي هنجمعها
من الافراد والشركات لحد الربع
التالت من السنة
لقينا انه مش هيبقى معانا فلوس
خالص اعتبارا من 18 اكتوبر 2021
علشان كدا احنا بنطلب منكم طلب بسيط جدا
وهو رفع او تعليق ال  
او سقف الديون
بحيث الوزارة تقدر تستلف ديون جديدة
تسدد بيها ديونها القديمة وتصرف
على البلد
والعجلة تدور
وقبل ما نكمل كلامنا
خلونا نقف لحظة ونحاول نفهم وزيرة
الخزانة عاوزة ايه بالضبط او ايه اللي تقصده
ال او سقف الديون
اللي يلين تكلمت عليه في الرسالة بتاعتها
هو ببساطة الحد الاقصى اللي ديون الحكومة
الامريكية ممكن توصل له
باختصار المشرعين الامريكيين حاطين
رقم معين
وبيقولوا لمسؤولين الحكومة انتو تقدروا
تستلفوا زي ما انتو عاوزين ولكن لحد
الرقم دا وتقفوا

الدين العام الامريكي لا يمكن قانونا انه
يتجاوز الرقم دا باي شكل ما لم يتم
تعديله بالرفع
السنة اللي فاتت اللي هي 2021
الميزانية الفدرالية الامريكية كان فيها
عجز قيمته 28 تريليون دولار
العجز دا حصل ببساطة لان الحكومة الامريكية
صرفت اكتر من اللي كسبته من الضرايب
لكن العجز دا رغم ضخامته الا اننا
ما نقدرش نعتبره مشكلة كبيرة بالنسبة
للحكومة الامريكية طالما قادرة تغطيه
تغطية العجز عادة بتكون من خلال الاقتراض
الحكومة الامريكية من خلال وزارة الخزانة
بتستلف عن طريق بيع سندات للمستثمرين
تفضل الوزارة تبيع سندات وتاخد فلوس
وتدفع فوايد
تبيع سندات وتاخد فلوس وتدفع فوايد
وهكذا في دورة لا نهائية
تغطية عجز الميزانية بالشكل دا
بيساهم في رفع قيمة الدين العام الامريكي
وكل ما الدين العام بيزيد كل ما بيقرب
من ال او سقف الديون
اللي المشرع الامريكي حاطه كحد اقصى
لديون الحكومة لا يمكن تجاوزه
ولكن في النهاية الحكومة الامريكية برضو
بتصطدم بالسقف وتقعد تترجى الكونغرس
يرفع السقف شوية بحيث تقدر تستلف تاني
لان بمجرد ما الدين يوصل للسقف الحكومة
ما تقدرش تستلف دولار واحد زيادة
طب ايه فكرة سقف الديون او ايه الهدف
 منه
علشان نفهم فلسفة سقف الديون الامريكية
ضروري نرجع بالزمن لورا شوية علشان
نعرف السياسة دي تعملت ليه من الاساس
ومين اللي عملها اصلا
في سنة 1917
الامريكان كانوا مشغولين بتمويل انشطتهم
العسكرية في الحرب العالمية الاولى
تمويل الحرب كان بيتم من خلال
اصدار السندات
في الوقت دا الكونغرس الامريكي كان
لازم يوافق على كل سند لوحده
يعني لو افترضنا مثلا ان الحكومة
كانت عاوزه تستلف مليار دولار من خلال
اصدار 50 سند
يبقى لازم الكونغرس يصوت
بالموافقة على ال 50 سند دول
واحد
ودي طبعا كانت عملية طويلة ومرهقة
وفيه حرب شغالة وناس بتموت ودول
بتضيع
علشان يتلافوا المتاعب دي خالص بقى
الامريكان اصدروا قانون اسمه
 
في سبتمبر من سنة 1917
بموجب القانون دا الكونغرس ادى الحكومة
الامريكية الحرية في انها تصدر سندات
زي ما هي عاوزة بدون الرجوع ليه
ولكن بشرط ان القيمة الاجمالية للسندات
المصدرة ما تزيدش عن 115 مليار دولار
وبعدين رجعوا سنة 1939 علشان
يحجموا انشطة الاقتراض بتاعت الحكومة
الامريكية بحيث ان الدين العام ما يخرجش
عن نطاق السيطرة
عملوا سقف للدين العام الامريكي كله
الحكومة الامريكية تقدر تستلف بحرية بدون
الرجوع للكونغرس ولكن سقف الدين العام
45 مليار دولار مش اكتر من كدا
دا كان اول سقف او حد اقصى للدين
العام الامريكي
ومن ساعتها ولحد النهار دا السياسة
دي مطبقة
فيه سقف للدين الامريكي لا يمكن
للحكومة تجاوزه باي شكل
ممنوع قانونا اصلا
وبرغم كدا
كل ما الحكومة الامريكية ديونها بتزيد
وتقرب من السقف او بتصطدم بيه
بتجري على الكونغرس وهي بتصوت
وبتقول الحقونا وارفعوا سقف الديون
والا مش هنعرف نستلف ولا هنلاقي
فلوس نمول بيها انشطة الحكومة ولا هنعرف
ندفع اللي علينا لاصحاب الديون
اخر مرة الحكومة الامريكية اصطدمت بسقف
الديون وكانت في ورطة كبيرة جدا بسببه
لان وزارة الخزانة ما معهاش فلوس
كانت السنة اللي فاتت اللي هي 2021
ودي هي مناسبة الرسالة اللي بعتتها وزيرة
الخزانة لرئيسة مجلس النواب السنة اللي فاتت
واللي اشرنا ليها في بداية الحلقة
في الوقت دا كان سقف الديون في امريكا
289 تريليون دولار
والدين العام كان وصل برضو ل 289
تريليون دولار
وبالتالي الحكومة كانت مضطرة تتوقف
عن اصدار اي سندات جديدة
لان السندات الجديدة هتزود الدين العام
وهترفعه فوق السقف ودا ما ينفعش
المهم بعد خناقة استمرت لشهرين تقريبا
بين الديمقراطيين والجمهوريين
الكونغرس وافق اخيرا على رفع قيمة سقف
الديون من 289 تريليون دولار ل 314
تريليون دولار
يعني رفعوا قيمة السقف 25 تريليون
دولار مرة واحدة
وزارة الخزانة فرحت ورجعت تستلف تاني
زي ما هي عاوزة وتمول انشطتها المختلفة
وكان من المتوقع انه ما يتمش اختراق
السقف دا قبل يوليو 2023
ولكن قبل ما السنة تعدي يا مؤمن
نلاقي الوزارة راجعة تاني تقول الحقونا
عاوزين نرفع سقف الديون تاني
في 11 نوفمبر اللي فات
وزيرة الخزانة الامريكية جانيت يلين كانت
في الهند وهناك قالت لرويترز ان لو الكونغرس
فشل في انه يرفع سقف الديون في اسرع
وقت فدا هيشكل تهديد ضخم جدا للتصنيف
الائتماني لامريكا وللاسواق المالية الامريكية
واحد هيقول لي هي لحقت تستلف 25
تريليون دولار وتوصل للسقف الجديد اللي
ما عداش عليه سنة
اللي هو 314 تريليون دولار
في اكتوبر اللي فات
وزارة الخزانة الامريكية كشفت ان الدين العام
الامريكي تجاوز ال 31 تريليون دولار لاول
مرة في التاريخ
الكلام دا كان في اكتوبر
بعدها بشهرين وتحديدا في ديسمبر اللي
احنا فيه دا
بلومبيرغ قالت ان الحكومة الامريكية فاضل
لها 98 مليار دولار بس وتوصل
لسقف الديون اللي هو 314 تريليون دولار
طبعا ال 98 مليار دولار دول بالنسبة
لمصروفات الحكومة الامريكية ولا حاجة
وبالتالي لازم الكونغرس يوافق على رفع
السقف في اسرع وقت ممكن
لحد لحظة تصوير الحلقة الكونغرس ما رفعش
سقف الديون
ولكنه غالبا هيضطر يرفعه في الربع الاول
من السنة الجديدة اللي هي 2023
طب لو الكونغرس رفض انه يرفع سقف
الديون لاي سبب
يبقى ايه العمل ساعتها
الحكومة الامريكية هتتصرف ازاي والاقتصاد
الامريكي ايه اللي ممكن يحصل له
قبل ما اجاوبك على السؤال دا خليني اوضح
لك بسرعة
ليه الامريكان اخترقوا سقف الديون اللي
لسه رافعينه قبل اقل من سنة بالسرعة دي
باختصار فيه سببين لارتفاع الدين العام
الامريكي في السنة الاخيرة
السبب الاول هو ضخامة الانفاق الحكومي
الحكومة الامريكية في العام المالي 2022
صارفة 6 تريليون و270 مليار دولار
السبب التاني والاهم بقى هو ارتفاع تكلفة
خدمة الديون
احنا النهار دا بنتكلم على دين امريكي
بيتجاوز ال 31 تريليون دولار
الحكومة الامريكية بتدفع فوايد عليه
دا بنسميه خدمة ديون
كل ما قيمة الفوايد زادت كل ما خدمة
الديون زادت
وبما ان الاحتياطي الفدرالي شغال
رفع في اسعار الفايدة من بداية السنة
ورفعها لحد اللحظة اللي انا بكلمكم فيها
حوالي 42
فوزارة الخزانة بقت بتدفع فلوس اكتر
خدمة ديون
في 12 ديسمبر اللي احنا فيه دا
وزارة الخزانة الامريكية قالت انها
دفعت 103 مليار دولار فوايد على الدين العام
في خلال شهرين اتنين بس
اللي هما اكتوبر ونوفمبر 2022
المبلغ دا اعلى من المبلغ اللي دفعته في نفس
الشهرين من السنة اللي فاتت بحوالي 87
قفزة كبيرة جدا
الفلوس دي الوزارة جابتها منين
باختصار كانت بتستلفها من السوق
ودا طبعا فضل يزود الدين العام لحد ما
وصل النهار دا انه خلاص هيخبط في السقف
ودا من ناحية بيرجع الوزارة تاني للكونغرس
ومن ناحية تانية بيرجعنا تاني للسؤال
اللي سالناه من شوية
ايه الحل لو الكونغرس رفض انه يرفع
سقف الديون
خليني اقول لك انه في الحقيقة ما فيش حل
لو الكونغرس قفل دماغه يبقى هتتقفل
زي الدومينة
كل الخيارات اللي الحكومة الامريكية
بتملكها هي مجرد اجراءات مسكنة بتوفر لها
وقت بس لحد ما الكونغرس يوافق
على رفع السقف
وخلونا نلقي نظرة سريعة على المسكنات دي
اولا بمجرد ما الدين العام يوصل
لسقف الديون
وزارة الخزانة بيبقى عندها القدرة
انها تتخذ مجموعة محدودة من
ال  
او الاجراءات الاستثنائية اللي بتساعدها
على توفير شوية فلوس
على سبيل المثال
وزارة الخزانة لجات قبل كدا لاسترداد قيمة
سندات الخزانة الموجودة في حسابات مدخرات
تقاعد الموظفين الفدراليين
يعني الوزارة كانت شارية سندات
ادتها لاصحابها واخدت فلوسها قبل معاد
الاستحقاق ما يجي ودا لانها كانت مزنوقة
في الفلوس دي
قبل كدا برضو حاولت تسيطر على النفقات
شوية فوقفت مساهماتها في بعض صناديق
التقاعد الحكومية
واستخدمت الفلوس المخصصة لادارة تقلبات
اسعار الصرف
الاجراءات الاستثنائية دي وزارة الخزانة
الامريكية اول مرة تستخدمها كانت
سنة 1985
ولكن من ساعتها ولحد النهار دا
استخدمتها 16 مرة على الاقل
ولكن كل الكلام دا في النهاية مجرد
 مناورة غرضها كسب شوية وقت
لحد ما الكونغرس يتكرم ويوافق على رفع
سقف الديون علشان الوزارة تعرف
تستلف براحتها
طب لجانا للاجراءات الاستثنائية
وفضلنا ساندين البلد بالطريقة دي
كام اسبوع
والفلوس خلصت والكونغرس لسه معاند
ايه العمل بعدها
ببساطة الحكومة الامريكية هتبدا تدور
في جيوبها على اي حاجة ينفع تستخدمها
زي احتياطيات الدهب مثلا
ودا حصل قبل كدا بالمناسبة
انا قلت لكم من شوية ان القانون بتاع
سقف الدين العام الامريكي تعمل سنة 1939
الحكومة الامريكية فضلت ملتزمة بالسقف دا
وديونها فضلت تحته حوالي 14 سنة
خلال الفترة دي تم تعديله بالرفع اكتر من مرة
قبل ما يتم اختراقه
في سنة 1953 الدين العام الامريكي اصطدم
بال لاول مرة
واللي كانت قيمته ساعتها 275 مليار دولار
الاصطدام حصل بسبب ان الكونغرس كان
معترض على سياسة الحكومة ورفض انه يرفع
سقف الديون رغم توسلات الحكومة
في الوقت دا الرئيس الامريكي دوايت ايزنهاور
طلب من كل الوكالات الفدرالية انها
تبدا فورا في تقليل النفقات بتاعتها في
اسرع وقت
ودا لانه في ظل غياب خيار الاقتراض
جزء كبير من الانفاق الحكومي ما لهوش تمويل
ولكن الاجراء دا ما كانش كفاية
علشان كدا الحكومة الامريكية لجات للخيار
الصعب المتمثل في استخدام جزء من
احتياطياتها من الدهب
في نوفمبر سنة 1953
الحكومة الامريكية كان فاضل لها 25
مليون دولار بس وتوصل لسقف الديون
اللي كان مفروض ساعتها واللي قيمته كانت
275 مليار دولار
المهم وزير الخزانة الامريكي ساعتها
جورج همفري
خطرت على باله فكرة عجيبة وهو انه
يستخدم احتياطيات البلد من
ال او الدهب الحر
المقصود هنا بكلمة الدهب الحر هو الدهب
اللي بتحتفظ بيه وزارة الخزانة الامريكية
فوق متطلبات الاحتياطي القانوني واللي
في نفس الوقت مش مربوط باي شهادات
يعني من الاخر كدا دهب مش مرهون
ساعتها بقى امريكا كان معاها دهب حر
قيمته تقريبا مليار دولار
وعلشان نكون اكثر دقة قيمته كانت
984 مليون دولار
جه السيد وزير الخزانة الامريكي
اخد ما يعادل 500 مليون دولار من الدهب دا
وراح استخدمها واشترى جزء من ديون
الحكومة اللي بيحتفظ بيها الفدرالي
وبكدا قلل الدين العام ب 500 مليون دولار
ولكن دا برضو ما حلش المشكلة
ايزنهاور كل اللي كان بيطلبه من الكونغرس
هو انه يرفع سقف الديون 15 مليار دولار بس
يعني بدل ما هو 275 مليار دولار
يخلوه 290 مليار دولار
ولكنهم رفضوا وخلوه هو وحكومته
يلفوا حوالين نفسهم سنة كاملة
واخيرا بعد سنة من التوسل والمناشدات
الكونغرس وافق اخيرا انه يرفع سقف الديون
بشكل مؤقت 6 مليار دولار بس
يعني خلاه 281 مليار دولار
خلال السنة دي الحكومة الامريكية كانت
مشلولة ومش عارفة تتصرف
رغم ان ايزنهاور بصفته رئيس
الولايات المتحدة كان ممكن يستخدم التعديل
الرابع عشر لدستور الولايات المتحدة الامريكية
اللي بيسمح له بتجاهل قانون سقف الدين
والسماح لوزارة الخزانة انها تقترض زي ما
هي عاوزة لو الكونغرس ما وافقش
على زيادة السقف
دا تقدروا تعتبروه الحل الاخير وخيار الطوارئ
وبالمناسبة في 2011 لما الكونغرس
عاند الرئيس الامريكي السابق باراك اوباما
ورفض رفع سقف الديون وحصلت ازمة
هددت استقرار الاقتصاد الامريكي
ساعتها الرئيس الامريكي السابق بيل كلينتون
طلع وقال لو انا الرئيس كنت هستخدم
التعديل الرابع عشر من الدستور وارفع سقف
الديون غصب عن الكونغرس علشان
اجنب الحكومة احتمال التخلف عن السداد
كلام كلينتون عن احتمال التخلف عن السداد
يرجعنا للسؤال اللي سالناه في بداية الحلقة
وهو ايه اللي هيحصل لو الديون الامريكية
وصلت لحدها الاقصى تحت سقف الديون
والكونغرس ما رفعش السقف دا بسرعة
اولا لو الحكومة استنفدت كل البدايل التانية
للاقتراض فده معناه ان خزاين الحكومة فاضية
ما فيهاش فلوس متاحة للانفاق
ودي كارثة كبيرة
علشان تبقى مستوعب الموضوع ضروري
تعرف الحكومة الامريكية بتصرف
فلوسها ازاي
كل يوم اجهزة الكمبيوتر في وزارة الخزانة
بتستلم ملايين الفواتير من مختلف
الوكالات الحكومية
يعني مثلا في 2013 كانت بتستلم اكتر
من 2 مليون فاتورة في اليوم
الفواتير دي عبارة عن ايه بقى
هقول لك
مثلا وزارة الامن الداخلي اشترت
من احدى الشركات انظمة امن
ب 10 مليون دولار
في الحالة دي وزارة الامن الداخلي بتبعت
الفاتورة لوزارة الخزانة
الكمبيوتر بتاع وزارة الخزانة بيتاكد
من صحة الفاتورة وبعدين يصرح
فورا بالدفع
الحركة دي الكمبيوتر بيعمل عشرات
زيها في الثانية الواحدة
لو فجاة ما بقاش فيه فلوس متاحة في
حسابات وزارة الخزانة
الكمبيوتر هيرفض دفع الفواتير دي
وكدا كل حد له فلوس عند الحكومة سواء
شركة لها مستحقات او فرد له مرتب
ضمان اجتماعي بياخده اخر الشهر مش هيوصل
له حاجة
الكارثة الاكبر فين بقى
في ال 
ال  دا يا جماعة نظام كمبيوتر
منفصل عن النظام الاولاني الخاص
بالمدفوعات الحكومية
النظام دا مسؤول بس عن مدفوعات الديون
السيادية للولايات المتحدة دا اللي بيدفع لحملة
السندات السيادية الامريكية فلوسهم
لو ما فيش فلوس النظام مش هيبعت
الفلوس في معادها
وبكدا تبقى امريكا تخلفت عن سداد ديونها
الازمة دي حصلت قبل كدا بالمناسبة
سنة 1979
ساعتها وزارة الخزانة والكونغرس كانوا
بيتخانقوا على سقف الديون
وحصلت مشكلة تقنية تسببت في ان الحكومة
تتخلف عن سداد 122 مليون دولار من
الديون في معادها
ودفعتها بعدها ب 3 اسابيع
دي كانت المرة الاولى والوحيدة
اللي امريكا تخلفت عن سداد ديونها
الحركة دي تسببت في رفع تكلفة الاقتراض
على امريكا ب 60 نقطة اساس
ولكن دا هيبقى لعب عيال مقارنة مع اللي
هيحصل لو الحركة دي تكررت النهار دا
في سبتمبر 2021
موديز انالاتيكس توقعت ان امريكا
لو تخلفت عن سداد ديونها البلد هتعيش
اوضاع اقتصادية كارثية ما تقلش عن
اوضاعها خلال الركود الكبير
بنتكلم عن انخفاض قيمته 4
من الناتج المحلي الاجمالي
وخسارة 6 مليون شخص لوظايفهم
وبطالة نسبتها 9
وفقدان سوق الاسهم لتلت قيمته
ودا غير خسارة الاسر الامريكية ل 15
تريليون دولار من ثرواتها
في نفس الوقت مجلس البيت الابيض
للمستشارين الاقتصاديين
حذر من ان تبعات تخلف امريكا عن سداد
ديونها او حتى اقترابها من التخلف عن
السداد ممكن اثارها تستمر لسنوات
علشان كدا بنسبة كبيرة لو حصلت ازمة بسبب
سقف الديون والحكومة بقت مواردها محدودة
فالحكومة هتوجه الفلوس اللي معاها
لل  بحيث حملة الديون السيادية
الامريكية ياخدوا فلوسهم في معادها
خلاصة الكلام الكونغرس لازم يرفع سقف
الديون علشان امريكا تتجنب كل الهبل دا
ودا اللي هيحصل غالبا في السنة الجديدة
زي ما بيحصل كل مرة
عارفين دي المرة الكام تقريبا اللي الامريكان
يرفعوا فيها سقف الديون
دي المرة ال 100 تقريبا
ودا يخلينا نسال سؤال
هو ايه بقى لازمة سقف الديون لما انت
كل شوية ترفعه
ايه الفكرة او الحكمة من وجوده طالما
ما بتلتزمش بيه وكل شوية ترفعه
اتمنى تجاوبوني على السؤال دا في التعليقات
انا كدا خلصت كلامي
وفي النهاية يا ريت لو عجبتكم الحلقة دي
وحابين تشوفونا تاني
اشتركوا في القناة
واستنونا في حلقات جديدة باذن الله
سلام
