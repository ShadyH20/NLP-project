في 25 مايو اللي فات
الرئيس الروسي فلاديمير بوتين
امر برفع المرتبات والمعاشات التقاعدية
في روسيا
بنسبة 10
الخبر دا في العادي
كان ممكن يمر مرور الكرام
وما حدش خارج روسيا
ينتبه ليه ابدا
اصل عادي يعني
بتحصل في دول كتير
ان المعاشات او المرتبات بتزيد باي نسبة
لاي سبب
مش موضوع كبير يعني
بس في حالة روسيا بالذات
الخبر دا لفت انتباه العالم كله
واثار استغراب ناس كتير
وسبب الاستغراب دا ببساطة
هو التوقيت
روسيا بتاخد الخطوة دي في الوقت
اللي البلد بتتعرض فيه لحرب اقتصادية
غير مسبوقة
تم استهدافها خلالها بكل انواع
العقوبات الممكنة
واحد حيقول لي
بوتين بيعمل كدا
علشان يضمن دعم الشعب الروسي ليه
خلال الحرب
اقول لك مش حنختلف
بس انا في الحقيقة مش مهتم اوي
هو عمل كدا ليه
السؤال بقى
هو عمل دا ازاي
بالبلدي كدا
رفع المرتبات والمعاشات بالنسبة دي
حيكلف روسيا اكتر من 11 مليار دولار
السنة اللي احنا فيها دي
واكتر من 185 مليار دولار السنة الجاية
الفلوس دي جات منين
اظن دا سؤال اجابته سهلة جدا
باختصار روسيا عندها شلال ضخم من الايرادات
مصدره صادرات البلد من النفط والغاز
في اول 100 يوم بعد غزو روسيا لاوكرانيا
الروس كسبوا حوالي 100 مليار دولار
من مبيعات النفط والغاز
بواقع مليار دولار يوميا
الفلوس الضخمة دي
كسبوها على الرغم من العقوبات الغربية
اللي ما لهاش عدد
اللي اتفرضت عليهم
النهار دا بعد مرور اكتر من 4 شهور
على انطلاق الحرب
الروس ما اظهروش اي علامة على التراجع
ولا قالوا حتى اي
ودا مضايق جدا الحكومات الغربية
اللي حست ان كل العقوبات اللي فرضتها
على روسيا لحد النهار دا
ما كانتش كافية لتركيع الروس
الامريكان والاوروبيين عاوزين يقفلوا
حنفية الفلوس اللي داخلة روسيا
باي شكل
ومن هنا بدا التفكير في عقوبة جديدة لنج
عمرها ما اتفرضت على حد قبل كدا
ودا على امل ان العقوبة الجديدة دي
تكون هي القاضية على الاقتصاد الروسي
وبالتبعية على بوتين وحربه في اوكرانيا
والكلام هنا عن فرض سقف معين
لاسعار النفط الروسي في السوق
ايه بقى بالضبط هو حوار سقف الاسعار
اللي الامريكان وحلفاؤهم في اوروبا
بيناقشوا كيفية تنفيذه
هل امريكا واوروبا يقدروا ينفذوه
يعني هل العقوبة دي قابلة للتطبيق
وازاي العقوبة دي لو اتنفذت
ممكن تاثر على ايرادات روسيا من النفط
بدون ما يتم فرض اي حظر
وايه اللي يمنع روسيا من انها تقلب الترابيزة
على الكل
وتقول مش حبيع النفط بتاعي
غير بالسعر اللي على مزاجي
والسؤال الاهم بقى
ازاي الحوار دا حيؤثر علينا هنا
في الوطن العربي
دا جزء من اللي حندردش فيه مع بعض
في حلقة النهار دا
انا اشرف ابراهيم
ودا المخبر الاقتصادي
في 25 يونيو اللي فات
طيارة الرئيس الامريكي جو بايدن
وصلت المطار الالماني
فرانتس يوزيف شتراوس
والموجود بالقرب من مدينة ميونخ الالمانية
سبب الزيارة باختصار
هو حضور الرئيس الامريكي لقمة مجموعة
الدول السبع الكبرى
واللي بتضم الى جانب الولايات المتحدة
كندا وفرنسا والمانيا وايطاليا
وبريطانيا واليابان والاتحاد الاوروبي
المهم
اكتر ملف ساخن كان شاغل بال زعماء القمة
كان طبعا الحرب الروسية الاوكرانية
التجمع المحترم دا كان بيدور على طريقة
يقدروا من خلالها يجبروا الرئيس الروسي
على التراجع في حربه في اوكرانيا
وفي ظل استبعاد خيار التدخل العسكري
لحد اللحظة اللي احنا فيها دي
فكان الكلام كله منصب على الاستهداف
الاقتصادي لروسيا
الفكرة ببساطة هي ان روسيا
لما ما يبقاش معاها فلوس
او فلوسها تقل
مش حتقدر تصرف على الحرب
وبالتالي حتنسحب او حتقعد
على طاولة المفاوضات
الهدف دا الامريكان والاوروبيين حاولوا يحققوه
من خلال فرض حظر على صادرات
النفط الروسية
ولكن يبدو ان العقوبات دي
ما لهاش تاثير كبير اوي على روسيا
لحد النهار دا
يعني بحسب بيانات وكالة الطاقة الدولية
روسيا صدرت نفط للخارج في مايو اللي فات
بحوالي 20 مليار دولار
ودا اعلى من قيمة صادراتها الشهر اللي قبله
بحوالي 17 مليار دولار
وفي نفس الوقت اعلى بكتير بالمقارنة
مع متوسط مبيعاتها الشهرية في 2021
واللي كانت قيمتها في المتوسط
ما بتزيدش عن 15 مليار دولار في الشهر
يعني من الاخر كدا
صادرات الروس من النفط
ما تاثرتش كتير بقرارات الحظر
بالعكس
قيمتها زادت على حس قرارات الحظر
اللي رفعت الاسعار العالمية للخام
لفوق 100 دولار للبرميل
وفي الحالة دي اللي انضر من قرارات الحظر
بشكل اساسي
هي الاقتصادات العالمية
وفي مقدمتها الاقتصادات الامريكية والاوروبية
اللي بتعاني من ارتفاع اسعار الوقود
وبالتبعية من مستويات غير مسبوقة
من التضخم اللي بياكل فلوس المواطنين
في السياق دا بقى
الرئيس الامريكي قال لزمايله
القادة في قمة مجموعة السبع
انا عندي فكرة حتريحنا من البهدلة
بتاعة قرارات الحظر
اللي جات على دماغنا احنا في الاخر دي
ايه رايكم لو اتفقنا على فرض  
او سقف اسعار للنفط الروسي
يعني احنا حنسيب روسيا تصدر نفطها عادي
والنفط الروسي حيبقى في السوق مرطرط
مش حنحظره
ولكن حنحدد للنفط الروسي
سعر معين ما فيش حد ينفع يشتريه
باكتر من السعر دا
واللي حيدفع في النفط الروسي
دولار واحد زيادة
حنزعله
وبكدا احنا حنقلل عائدات روسيا
من صادراتها النفطية
من غير ما اسعار النفط تضرب مننا في السما
وتزعلنا
الفكرة الجهنمية دي
مش من بنات افكار السيد بايدن
دي فكرة واحدة ست
وانا هنا بتكلم عن السيدة المحترمة
جانت يلين
وزيرة الخزانة الامريكية
واللي فضلت تفرك اثناء حضورها
القمة الالمانية
وتكلم نظراءها من وزراء المالية
علشان تقنعهم انهم يتبنوا خطة
سقف الاسعار دي
المهم
الزعماء الحاضرين للقمة
وافقوا بعد ضغط من الرئيس الامريكي
على انهم يدرسوا القصة دي
ومن الواضح بشكل مبدئي
ان المستشار الالماني اولاف شولتس
ورئيس الوزراء الايطالي ماريو دراجي
متحمسين للفكرة
في البيان الختامي للقمة
الزعماء قالوا احنا حندرس مع بعض
امكانية فرض سقف لاسعار النفط الروسي
المتداول في السوق
سيبك بقى من اللي حصل في القمة
وتعالى اقول لك هما عاوزين
يعملوا ايه بالضبط
او بشكل ادق
خليني اقول لك جانت يلين شايفة التنفيذ
ممكن يكون ازاي
بص يا سيدي
دلوقت حالا وانا بصور
برميل النفط من خام برنت عامل تقريبا
114 دولار
الخام دا واللي بيتم انتاجه في بحر الشمال
اهميته بتكمن في انه بيعتبر معيار دولي
اسعار النفط العالمية بتتحدد على اساسه
يعني مثلا لما تيجي تشتري نفط من المكسيك
المكسيكيين حيقولوا لك والله احنا الخام بتاعنا
بنبيعه بخصم على خام برنت
قيمته 3 دولار مثلا
يعني لو خام برنت في السوق
ب 100 دولار للبرميل
فاحنا بنبيع ب 97 دولار
وممكن العكس
يعني ممكن المكسيكيين بدل ما يبيعوا
النفط بتاعهم بخصم بالمقارنة مع سعر
خام برنت
يبيعوه بعلاوة يعني يقول لك البرميل عندي
سعره اعلى من خام برنت
ب 20 سنت مثلا
اللي بيحدد اذا كانوا حيبيعوه بخصم وللا بعلاوة
هو حجم الطلب على الخام المكسيكي
خلاصة الكلام
احنا عندنا على الاقل
تلتين النفط المتداول في العالم
سعره بيتحدد على اساس سعر خام برنت
ودا بينطبق على النفط الخام الروسي
اللي هو الاورال
الاورال في الفترة ما بين يناير وفبراير 2022
كان بيتباع بعلاوة قيمتها 15 دولار
على سعر خام برنت
يعني سعره في السوق كان اعلى من خام برنت
ب 15 دولار
لما الروس بقى دخلوا اوكرانيا في نهاية فبراير
وامريكا وحلفاؤها في اسيا واوروبا
وامريكا الشمالية
بدؤوا يفرضوا عقوبات تستهدف النفط الروسي
الروس اضطروا انهم يبيعوا النفط بتاعهم
بخصم كبير جدا بالمقارنة مع سعر خام برنت
ودا علشان يحفزوا مستوردين كبار
زي الصين والهند
انهم يتجاهلوا العقوبات الغربية
مقابل انهم ياخدوا نفط رخيص
في مايو اللي فات الاورال الروسي
كان بيتباع باقل من سعر خام برنت
بحوالي 344 دولار للبرميل
وفي يونيو الخصم قل شوية
والروس بقوا بيبيعوا الاورال
بخصم قيمته حوالي 30 دولار للبرميل
اقل من سعر خام برنت
وبرغم انهم بيبيعوا بالخصومات الكبيرة دي
الروس ما بيخسروش
هما بس مكاسبهم قلت شوية
يعني بحسب تقديرات بلومبرج
الخصومات اللي الروس بيقدموها
على سعر الخام الروسي
ضيعت منهم مكاسب قيمتها 7 مليار دولار
ال 7 مليار دولار كانوا حيبقوا
زيادة على مكاسبهم
لو ما كانوش عملوا الخصومات دي
لكن في النهاية هما بيكسبوا
وبيكسبوا كتير كمان
الصادرات الروسية من النفط والغاز
قيمتها ممكن توصل ل 285 مليار دولار
في السنة اللي احنا فيها دي
الفلوس الضخمة دي
حتقوي بلا شك موقف روسيا المالي
في ظل العقوبات الاقتصادية اللي بتتعرض لها
من ناحية
وفي ظل انفاقها العسكري المتزايد في الحرب
من ناحية تانية
طب ازاي الروس بيبيعوا بالخصومات
الكبيرة دي
وفي نفس الوقت بيكسبوا
بص يا سيدي
باختصار
سعر النفط الروسي حتى بعد الخصم
بيساوي اضعاف تكلفة الانتاج
بحسب تقديرات رويترز
برميل النفط الروسي تكلفة انتاجه بتتراوح
ما بين 3 و4 دولار بس
اي دولار فوق السعر دا مكسب
والنقطة دي ترجعنا للخطة الامريكية تاني
الامريكان بيقولوا انه بدل ما احنا
سايبين الروس
يبيعوا النفط بتاعهم في السوق
ب 75 وب 80 وب 85 دولار
وبيملوا جيوبهم بالفرق الرهيب
ما بين السعر السوقي وتكلفة الانتاج
لا
احنا حنقفل لهم السكة دي خالص
من خلال اننا حنفرض عليهم
انهم يبيعوا بسعر معين
يغطي يا دوبك تكلفة انتاجهم
مع ربح بسيط جدا يخلي الشركات الروسية
ما تنهارش
الخطة دي لسه قيد المناقشات
وانا بصور دلوقت
وبالتالي لسه ما فيش اتفاق على سعر محدد
كسقف لسعر الاورال
ولكن خليني اضرب لكم مثال يقرب الصورة
خلونا نقول ان شركة النفط الحكومية الروسية
روسنفت
البرميل بيكلفها 5 دولار
وفق خطة سقف الاسعار
الامريكان ممكن يفرضوا على روسنفت
انها تبيع البرميل ب 10 دولار بس
يعني تكسب 5 دولار بس في البرميل
في الحالة دي ايرادات روسنفت
وبالتبعية ايرادات الحكومة
حيتخسف بيها الارض
ودا حيحصل من غير ما النفط الروسي
يخرج من السوق
بل بالعكس
دا حيبقى مرطرط واسعار الخام العالمية
وبالتبعية مستويات التضخم
حتقل كمان
وبكدا حيبقوا ضربوا عصفورين بحجر واحد
من ناحية حرموا الروس من اغلب
ايراداتهم النفطية
ومن ناحية تانية
قللوا اسعار الخام العالمية
ومعاها اسعار التضخم
الفكرة دي على الورق فكرة عبقرية
ولكن السؤال المهم بقى
واللي اظنه جه في بال كتير منكم بيقول
الخطة دي حتتنفذ ازاي
بمعنى اصح
الامريكان والاوروبيين ممكن يقولوا
ما حدش يشتري يا جماعة النفط الروسي
باكتر من 20 دولار مثلا للبرميل
او باي سعر تاني
ازاي حيفرضوا الكلام دا على السوق كله
الامريكان قالوا المسالة دي حلها بسيط جدا
والحل في لندن
وخليني اوضح لك ايه المقصود بالحل في لندن
اي ناقلة نفط في العالم
لازم يكون متامن عليها
بنوع من انواع التامين اسمه
 
او تامين الحماية والتعويض
تامين الحماية والتعويض دا
بيؤمن اصحاب السفن
ضد المخاطر اللي شركات التامين
البحرية العادية
بترفض التامين عليها
زي مثلا التامين ضد الاضرار
اللي ممكن تصيب الغير
والتامين على حياة الطاقم
وتلف البضايع وحوادث التلوث وغيرها
مين بقى اللي بيوفر النوع دا من التامين
حاجة اسمها
 
او نوادي الحماية والتعويض
النوادي دي فيها تجمع شهير اسمه
المجموعة الدولية لنوادي الحماية والتعويض
والموجودة في العاصمة لندن
المجموعة دي بتوفر خدمات تامين
الحماية والتعويض
لحوالي 95 من اسطول ناقلات النفط
في العالم
وهو دا المفتاح
المجموعة دي بما انها موجودة في العاصمة
البريطانية لندن
فممكن من خلالها الاوروبيين والامريكان
يقولوا للي عاوز يشتري النفط الروسي
يا اما تشتريه بالسعر اللي حنقول لك عليه
او اقل منه
 يا اما حنحرمك من النوع دا من التامين
وشركة التامين اللي حتروح تامن على شحنة
نفط روسية
سعر النفط فيها اعلى من السعر
اللي الامريكان حيحددوه
حتتعاقب
واحد حيقول لي طيب وايه المشكلة لو السفينة
ما عملتش تامين الحماية والتعويض
يعني مش ممكن صاحبها يجمد قلبه
ويخليها تمشي في البحر
بدون التامين دا خالص
اقول لك ما ينفعش
ما فيش مينا في العالم حيسمح لناقلة نفط
انها تقرب منه لو ما معهاش
شهادة التامين دي
وبالتالي تامين الحماية والتعويض
هو سلاح في ايد الاوروبيين
يقدروا يرفعوه في وش مستوردي
النفط الروسي
لو ما التزموش بانهم يشتروه
بالسعر اللي الامريكان حيقولوا عليه
الامريكان والاوروبيين من خلال الحركة دي
بيلعبوا مع مستوردين النفط الروسي
لعبة الترغيب والترهيب
الترهيب انا شرحته لكم من شوية
وفكرته ببساطة هي انك كمستورد
لو مش حتشتري النفط الروسي
بالسعر اللي احنا قلنا عليه
او بسعر اقل منه
حنحرمك من تامين الحماية والتعويض
وبالتالي حنوقف حالك
الترغيب بقى هو انه اصلا من مصلحتك
انت كمشتري للنفط الروسي
انك تشتريه بسعر رخيص
يعني ايه اللي يضر بلد زي الهند
لما تروح تشتري النفط الروسي
ب 40 دولار للبرميل مثلا
لو افترضنا ان دا سقف الاسعار
اللي الدول الغربية اتفقت عليه
بالعكس دا الهنود حيكسبوا وحيوفروا
 فلوس بالهبل
وفي نفس الوقت
حيبانوا قدام الروس معذورين
ما لهمش ايد في حاجة
الامريكان والاوروبيين الوحشين
هما اللي فارضين عليهم انهم يشتروا
النفط الروسي
بالسعر دا والا حيعاقبوهم
ودا نفس اللي ممكن تعمله الصين
بس هل الهند والصين ممكن يستجيبوا
للاغراء دا
ويلتزموا بخطة سقف الاسعار لو تم تنفيذها
انا على المستوى الشخصي اشك في دا
الهنود والصينيين لهم حسابات سياسية
مهمة مع روسيا
تتجاوز فكرة النفط الرخيص
ودا غير انهم اصلا بيشتروا
النفط الروسي دلوقت
باسعار رخيصة ولكن بمزاج الروس
وبمناسبة كلامنا عن مزاج الروس
تعالوا بقى نروح لاهم سؤال في الحلقة
هو ايه اللي يجبر روسيا انها توافق
على الكلام الفارغ دا
يعني ايه اللي يخليها تبيع النفط بتاعها
بسعر مش عاجبها
مش ممكن ببساطة تقول انا مش حبيع
بحسب تقديرات الامريكان
الروس مجبرين يبيعوا النفط باي سعر
ودا ببساطة لانهم ما يقدروش يوقفوا الانتاج
لان شركات النفط لو وقفت استخراج النفط
الابار بتاعتها حتبوظ وحيبقى صعب جدا
انها ترجع تضخ منها تاني
وبالتالي بتخسر اي احتياطيات موجودة في البير
دي نقطة فنية معروفة في الصناعة
ما ينفعش توقف ضخ
يعني فاكرين لما اسعار النفط انهارت
قبل سنتين وتحديدا في ابريل 2020
وسعر الخام الامريكي بقى 37 دولار
في الوقت دا ورغم انهيار الاسعار
شركات النفط فضلت تنتج نفط
وتبيعه بخسارة
ودا لانها ما كانش ينفع توقف
لو وقفت الضخ من البير
ممكن تخسر البير للابد
وتخسر معاه تكاليف تطويره كمان
الامريكان بقى بيلعبوا على نقطة
ان الروس مش حيقدروا يوقفوا الانتاج
حيفضلوا ينتجوا علشان ما يخسروش
الابار بتاعتهم
دا هو الافتراض الامريكي
لكن الرئيس الروسي ما تقدرش تتوقع تحركاته
وممكن يكون عنده خطة تانية
على سبيل المثال
الروس بالفعل شغالين النهار دا
على توفير بدايل محلية لعقود تامين
الحماية والتعويض
العقود دي بالتاكيد جودتها
مش حتكون زي جودة عقود التامين
بتاعة لندن
لكن ممكن الصين والهند مثلا
يشوفوا ان عقود التامين دي
كافية بالنسبة لهم
ودي بالمناسبة
نفس المناورة اللي اليابان عملتها من حوالي
10 سنين ونجحت
في 2012 الدول الغربية كانت فارضة عقوبات
على ايران
بتمنع المجموعة الدولية
لنوادي الحماية والتعويض في لندن
من انها توفر اي خدمات تامينية
لمشتري النفط الايراني
ساعتها الحكومة اليابانية التفت
على العقوبات دي
ووفرت هي بنفسها
تامين سيادي لشحنات النفط
اللي اشترتها من ايران
بدون ما تلجا لاي شركات تامين
لا في لندن ولا في غيرها
ممكن روسيا تمشي في نفس السكة
لو الخطة اتنفذت
وبكرر تاني
لو الخطة اتنفذت
وانا ببساطة بقول لو
لان فيه شكوك كبيرة ان الاوروبيين حيتفقوا
على الخطة دي
ودا اكيد مش بسبب حبهم لروسيا
او خوفهم عليها
الفكرة هي ان اعتماد خطة سقف الاسعار
حيلغي خطة الحظر اللي الاتحاد الاوروبي
اتفق عليها
بعد مفاوضات شاقة
استمرت لاسابيع في نهاية مايو اللي فات
ومسؤولين الاتحاد قلقانين انهم
لو لغوا الخطة دي
علشان يعتمدوا الخطة الامريكية
ممكن ما يقدروش تاني يحققوا
حالة الاجماع الاوروبي
اللي حققوها بمعجزة في الاتفاق الاول
ولو دا حصل يبقى كدا الاوروبيين تفركشوا
وما بقاش لهم موقف موحد تجاه روسيا
على اي حال يا خبر النهار دا بفلوس
بكرة يبقى ببلاش
وادينا بنتفرج
لحد هنا انا كدا خلصت كلامي
وكالعادة عندي سؤال لحضراتكم
برايك بقى
هل الرئيس الروسي ممكن يلجا لخيار صعب
زي انه يوقف انتاج النفط في بلده
ويرفع شعار ارميه ولا اني ابيعه بالرخيص
لو خطة سقف الاسعار دي تم اعتمادها
حتابع كل اجاباتكم في التعليقات
وفي النهاية يا ريت لو عجبتك الحلقة
وحابب تشوفنا تاني
اشترك في القناة
واستنانا في حلقات جديدة باذن الله
سلام
