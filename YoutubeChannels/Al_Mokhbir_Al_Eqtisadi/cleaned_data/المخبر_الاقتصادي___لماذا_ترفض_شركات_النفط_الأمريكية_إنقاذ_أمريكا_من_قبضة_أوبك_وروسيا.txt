في 9 ديسمبر 2022
الرئيس الروسي فلاديمير بوتين
قال ان روسيا اللي بتعتبر واحدة من اكبر
منتجي النفط في العالم
ممكن تخفض انتاجها من النفط الخام
التصريح دا كان بعد ايام قليلة
من اعتماد مجموعة الدول السبع الكبرى
والاتحاد الاوروبي واستراليا
لخطة سقف الاسعار
اللي بموجبها هيتم معاقبة اي حد
هيشتري النفط الروسي باكتر من 60 دولار
للبرميل
طب اشمعنى 60 دولار بالذات
يعني ليه الدول الغربية ما خلتش الحد الاقصى
لسعر النفط الروسي 20 دولار مثلا
وبكدا يبقوا ضروا روسيا اكتر
واجابة السؤال دا ببساطة
هو ان الدول الغربية وعلى راسها
الولايات المتحدة
شافت ان ال 60 دولار دا سعر معقول
بيحقق التوازن ما بين امرين مهمين
من ناحية السعر دا اقل من السعر الحالي
للخام في السوق
ودا بيحرم روسيا من الفرق
ومن ناحية تانية السعر مش قليل اوي
للدرجة اللي تخلي روسيا تمتنع تماما
عن الانتاج
لان لو حصل وروسيا امتنعت عن الانتاج
والنفط بتاعها خرج من السوق
اسعار النفط ومشتقاته في العالم كله
وخصوصا في الدول الصناعية الكبيرة هتولع
بوتين فاهم الجزئية دي
علشان كدا هدد بخفض الانتاج الروسي
والتهديد دا طبعا كان معروف هو موجه
ناحية مين
الولايات المتحدة زعيمة التحالف الغربي
المضاد لروسيا
واللي وزيرة خزانتها كانت هي العقل المدبر
لخطة سقف الاسعار
المهم في اليوم التالي لتصريحات بوتين
كبير مستشاري الطاقة في البيت الابيض
اموس هوكشتاين
طلع يهاجم شركات النفط الامريكية
اللي رافضة انها ترفع انتاجها من الخام
ومش بتساعد امريكا في حرب الطاقة
اللي داخلاها مع روسيا
ووصف رفض الشركات دي بانه فعل
غير امريكي

انتوا مستحيل تكونوا امريكان
انتوا بالتاكيد ما شربتوش من المسيسيبي
الطريف بقى هو رد فعل شركات النفط
الامريكية على هجوم البيت الابيض عليها
المنتجين الامريكيين من الاخر بيقولوا للحكومة
كان زمان وخلص
لو كنتوا نسيتوا اللي جرا
هاتوا الدفاتر تنقرا
احنا مش هنرفع الانتاج
احنا مبسوطين كدا
الاسعار الموجودة دلوقت دي عجبانا خالص
والحاج صاحب المال مش عاوزنا نستثمر
او نضخ فلوس في رفع طاقة الانتاج
عناد المنتجين الامريكيين مع الحكومة
بيخلي الادارة الامريكية وسوق النفط
بشكل عام عايش طول الوقت تحت رحمة
التحالف الاكبر والاهم في سوق النفط
وهو تحالف اوبك اللي بتتزعمه
المملكة العربية السعودية الى جانب روسيا
وفي نفس الوقت موقف المنتجين الامريكيين
بيضعف من اي محاولة امريكية لتنظيم
صفوف مشتري النفط العالميين
ضد اوبك
ودا ببساطة لان الامريكان اصلا ضهرهم
مكشوف في سوقهم المحلي
الحوار دا تفاصيله متشعبة جدا
ولكن هحاول احكيها لكم بمنتهى السلاسة
في حلقة النهار دا
مش عارف تفتكروني وللا لا
بس انا اشرف ابراهيم
ودا المخبر الاقتصادي
السنة دي اللي هي 2023 بتوافق
اليوبيل الذهبي او الذكرى ال 50
لواحد من افشل المشاريع في تاريخ
الولايات المتحدة
وهو المشروع اللي بيهدف لتحقيقها
للاستقلال في مجال الطاقة
علشان تستغنى عن النفط بتاع الدول العربية
بداية القصة كانت في 7 نوفمبر
سنة 1973
لما الرئيس الامريكي ريتشارد نيكسون
طلع من مكتبه في البيت الابيض
على التلفزيون والراديو علشان يقول خطاب
مهم جدا
الشعب الامريكي كله كان منتظره في ظل
ظروف صعبة جدا البلد كانت بتعيشها
الخطاب دا لو تاخدوا بالكم
كان بعد شهر 1 تقريبا من انطلاق
حرب السادس من اكتوبر اللي اشتبك فيها
الجيشين المصري والسوري
مع الاحتلال الاسرائيلي اللي كان بيحظى
بدعم امريكي واضح
والدعم دا كان سبب مباشر ورا القرار اللي
اتخذته الدول العربية المنتجة للنفط بزعامة
المملكة العربية السعودية
بحظر تصدير النفط لعدد من الدول الغربية
على راسها الولايات المتحدة
المهم في الخطاب دا
نيكسون كان طالع يقول للناس ايه هي
خطة الحكومة بتاعته علشان اولا يتم احتواء
ازمة الطاقة اللي تورطت فيها البلد
بعد القرار العربي بحظر تصدير النفط
وثانيا علشان الازمة دي ما تتكررش تاني
في الشق التاني المتعلق بضمان عدم
تكرار الازمة
نيكسون قدم للامريكيين ما يعرف باسم
 
او مشروع الاستقلال
والمشروع دا كانت فكرته ببساطة
هو استغناء امريكا عن النفط الاجنبي
وبالتالي تحقيقها للاستقلال في مجال الطاقة
على سنة 1980
طبعا المشروع دا فشل ذريع
وعلى سنة 1980 امريكا بقت اكتر اعتمادا
على النفط الاجنبي مقارنة مع وضعها
سنة 1973
ولكن الفشل دا ما منعش كل الرؤساء
الامريكيين تقريبا من ساعة نيكسون
ولحد النهار دا انهم يحطوا استقلال الطاقة
كهدف البلد بتسعى لتحقيقه
ودا هدف عمره ما تحقق
والدليل هو الورطة اللي وقعت فيها
الولايات المتحدة في 2022
لما اسعار النفط تجاوزت ال 100 دولار للبرميل
طب ليه امريكا فشلت في تحقيق استقلال
الطاقة في اخر 50 سنة
هقول لك
في البداية لازم تعرف ان الاستقلال
في مجال الطاقة معناه ان الانتاج المحلي
بيكفي الاحتياجات المحلية
وبالتالي فالعبء بتاع مشروع الاستقلال
نقدر نقول انه بيقع على عاتق منتجي النفط
في السوق المحلي الامريكي
المطلوب من الناس دي هو انها تزود انتاجها
باقصى قدر ممكن
بحيث تكون قادرة تلبي الاحتياجات المحلية
في القرن اللي فات
الانتاج الامريكي من الخام وصل لذروته
او لاعلى نقطة في اوائل السبعينات
في نوفمبر سنة 1970
الانتاج الامريكي من النفط تجاوز
ال 10 مليون برميل يوميا لاول مرة في التاريخ
ولكن من ساعتها بدا الانتاج يتراجع لحد ما
وصل ل 5 مليون برميل يوميا في 2008
ولكن مع بداية 2010 وانت طالع
وبفضل ثورة النفط الصخري اللي بيتم
استخراجه بتكنولوجيا مختلفة عن النفط
التقليدي
الانتاج الامريكي من النفط فضل يزيد
وفي 2018 امريكا بقت اكبر منتج للنفط
والغاز الطبيعي في العالم
وفي 2019 الانتاج الامريكي وصل لذروته
بنتكلم على 12 مليون و315 الف برميل يوميا
في حين ان متوسط الاستهلاك الامريكي
في السنة دي
كان قريب من 16 مليون و424 الف
برميل يوميا
كدا المفروض ان الولايات المتحدة
قربت اكتر من هدفها المتمثل في تحقيق
استقلال الطاقة
بس الكلام دا كان على الورق بس
على ارض الواقع الاقتصاد الامريكي
ابعد ما يكون عن الهدف دا
ودا ببساطة له علاقة بطبيعة صناعة النفط
في الولايات المتحدة
في امريكا وعلى عكس دول منتجة تانية
القطاع الخاص هو اللي بيملك صناعة النفط
والغاز في البلد
الشركات الخاصة هي اللي بتملك
وهي اللي بتشغل وهي اللي بتستثمر
الحكومة سواء على مستوى الولايات
او على المستوى الفدرالي بتلعب فقط دور

او الجهة التنظيمية اللي بتحط القواعد العامة
يعني مثلا جهات زي مكتب ادارة الاراضي
ولجنة تنظيم الطاقة الفدرالية
ووكالة حماية البيئة
الجهات دي بتنظم جوانب مختلفة من صناعة
النفط والغاز في امريكا
لكن ما لهاش سلطة فعلية عليها
ولا تقدر مثلا تتحكم او تتدخل
في مستويات انتاجها
سواء بالرفع او بالخفض
عدم تحكم الحكومة الامريكية في صناعة
الطاقة المحلية بيخليها عاجزة عن عزل
المستهلك الامريكي عن اي صدمات خارجية
ممكن تحصل في اسعار الطاقة
اللي هو الهدف الرئيسي اصلا
من تحقيق الاستقلال
دا وضع معاكس للوضع في دول نفطية تانية
زي دول الخليج مثلا
يعني دول زي السعودية والامارات
والكويت مثلا
لو سعر النفط وصل لالف دولار للبرميل
فهي عندها القدرة انها تعزل مواطنيها
ولو بشكل جزئي عن الارتفاع الجنوني دا
في اسعار الطاقة
ودا ببساطة لان حكومات الدول دي
بتسيطر بشكل مباشر على مواردها من الطاقة
هي اللي بتملك وهي اللي بتنتج
وهي اللي بتشغل
السلطة دي في امريكا تفتكروا في ايد مين
على الورق مجالس ادارة شركات
النفط الامريكية
هي المتحكم الرئيسي في اتجاهات الصناعة
ولكن فعليا السلطة الحقيقية في ايد
اصحاب المال
اللي هما في الحالة دي المساهمين
اللي بيملكوا اسهم شركات النفط الامريكية
واللي يقدروا باصواتهم يغيروا اتخن
مجلس ادارة لو شافوا انه مش
بيحقق مصالحهم
واكبر مصلحة ممكن تقدمها الادارة
للمساهمين هي تحقيق اكبر ارباح ممكنة
علشان كدا نقدر نقول ان المساهمين هما
العقبة الرئيسية قدام حلم الادارة الامريكية
الحالية في رفع مستويات الانتاج
طب ليه المساهمين مش حابين ان شركاتهم
ترفع مستويات الانتاج مع ان المفروض
ان دا في صالحهم
لانهم كدا هينتجوا اكتر ويبيعوا اكتر
ويكسبوا اكتر
هقول لك
فيه مثل انكليزي شهير بيقول
 
  
يعني افضل حل للاسعار المرتفعة
هو الاسعار المرتفعة
والفكرة ببساطة هي ان اسعار السلعة لما بتزيد
فدا بيشجع المنتجين انهم ينتجوا منها
كميات اكبر
علشان يستفيدوا من ارتفاع الاسعار
ولما دا بيحصل المعروض منها بيزيد
فسعر السلعة بينزل
وهي دي الطريقة اللي كانت شغالة بيها صناعة
النفط الامريكية لحد قبل وباء كورونا
باختصار كلما حصلت طفرة والاسعار زادت
الشركات تجري تضخ فلوس كتير في انشطة
الاستكشاف والانتاج على امل انها توسع
طاقتها الانتاجية وتبيع اكتر وتكسب اكتر
خطورة الحركة دي بتكمن في ان الصناعة
كلها ممكن ترفع طاقتها الانتاجية اكتر
من اللازم في نفس الوقت اللي يتراجع فيه
الطلب او يزيد المعروض
فالاسعار ما تنخفضش بس
وانما تنهار
ودا اللي حصل في 2015
في الفترة ما بين 2009 و2014
اسعار النفط ارتفعت بشكل كبير جدا
وفضلت مستقرة اغلب الوقت فوق
ال 100 دولار للبرميل
 ودا شجع شركات الطاقة الامريكية
انها تتوسع وتضخ فلوس في مشاريعها
بمستويات غير مسبوقة
يعني في سنة 2014 بس الانفاق الراسمالي
بتاع شركات النفط والغاز الامريكية
اقترب من 200 مليار دولار
ولكن من سوء حظهم الاسعار بدات
تنهار بداية من اواخر 2014
وعلى مارس 2015 البرميل كان عامل
60 دولار تقريبا
انهيار الاسعار بالشكل دا تسبب في خسارة
شركات النفط الامريكية لجزء كبير من
قيمتها السوقية
ودا طبعا كان خراب بيوت بالنسبة لاصحاب
الاسهم او المساهمين
والاسوا من كدا هو ان فيه شركات كتير
ما قدرتش تتحمل انخفاض الاسعار
لفترة طويلة
واضطرت تعلن افلاسها
في 2016 فيه حوالي 70 شركة طاقة
امريكية تقدمت للمحكمة بطلب لحمايتها
من الافلاس
المهم السوق بدا يشم نفسه تاني في 2018
واسعار النفط رجعت تاني تدور حوالين
ال 80 دولار للبرميل
فوق شوية
تحت شوية
ودا شجع تاني الشركات انها تزود
انفاقها الراسمالي علشان ترفع انتاجها
وتكسب اكتر
وبالفعل في 2019 الانفاق الراسمالي
لشركات النفط والغاز الامريكية زاد ووصل
لاكتر من 152 مليار دولار
ودا ارتفاعا من 85 مليار دولار بس في 2016
وهنا النحس ابى ان يفارق المنتجين الامريكيين
وباء كورونا ظهر في بداية 2020
والعالم كله تقفل
والطلب العالمي على النفط انهار
واسعاره بقت اقل من الصفر حرفيا
في اول 8 شهور بس من 2020
36 منتج امريكي عليهم ديون بحوالي
51 مليار دولار تقدموا بطلب لحمايتهم
من الافلاس
وبكدا الصناعة الامريكية اخدت على قفاها
لتاني مرة في اقل من 10 سنين
والمساهمين خسروا فلوسهم للمرة التانية
كلاكيت تالت مرة
النفط بدا سعره يزيد في 2021
مع تخلي كتير من دول العالم عن اجراءات
الاغلاق اللي فرضتها في 2020
كوسيلة للسيطرة على فيروس كورونا
وفي 2022 وبفضل الحرب الروسية الاوكرانية
اللي انطلقت في اواخر فبراير اسعار النفط
نطت في السما
والبرميل سعره تجاوز ال 100 دولار
لاول مرة من 2014
ارتفاع اسعار النفط الخام بالشكل دا
رفع سعر المشتقات البترولية وعلى راسها
البنزين في الولايات المتحدة لمستويات قياسية
في السياق دا ادارة الرئيس جو بايدن
اللي كانت بتستعد لانتخابات نصفية مصيرية
في الكونجرس في نهاية السنة جريت
على شركات النفط الامريكية وقالت لهم
اللي يحب امريكا يرفع الانتاج
ارحموا المواطن وارفعوا الانتاج علشان اسعار
البنزين تنزل
هنا بقى المساهمين في شركات
الطاقة الامريكية اللي قفاهم لسه احمر
من القلمين اللي اخدوهم في 2015 و2020
قالوا لمجالس ادارة الشركات
استنى عندك
ستوب يا ابني انت وهو
الشغلانة اللي تجيب الفقر دي
احنا خلاص بطلناها
مش هنرفع الانتاج ومش هنزود انفاقنا
الراسمالي على مشاريع جديدة
احنا عاجبنا الوضع الحالي
في منتصف مارس 2022
يعني بعد حوالي 3 اسابيع من انطلاق
الحرب الروسية الاوكرانية
بنك الاحتياطي الفدرالي في دالاس
عمل استطلاع راي ضم مسؤولين تنفيذيين
في 141 شركة نفط امريكية
في الاستطلاع دا البنك كان بيسال المسؤولين
التنفيذيين دول سؤال بسيط جدا
ليه يا جماعة مش بتزودوا انتاجكم
من النفط الخام
60 منهم رد وقال
بصراحة المساهمين اللي هما اصحاب الشركة
رافضين ان احنا نرفع الانتاج او نضخ فلوس
في مشاريع جديدة لانهم خايفين ان الصناعة
تتكعبل تاني وتقع على وشها والاسعار تنخفض
زي ما حصل قبل كدا
عاوزين نفرح بالمكسب شوية ونمسك
الفلوس في ايدنا
ودا اللي حصل بالفعل
المكاسب اللي شركات النفط حققتها
ومن وراها المساهمين في 2022
ما شفناهاش من سنين
على سبيل المثال
شركة اكسون موبيل حققت في الربع التالت
من 2022
ايرادات بتتجاوز ال 112 مليار دولار
من ضمنهم ارباح وصلت ل 196 مليار دولار
ودا في 3 شهور بس
الشركة دي في تاريخها الممتد لاكتر
من 152 سنة عمرها ما حققت ارباح
فصلية بالحجم دا
وعلى مستوى الصناعة بقى
لما نيجي نبص على اكسون وشيفرون
وشل وبي بي وتوتال
هنلاقي ال 5 دول حققوا ارباح تتجاوز
ال 100 مليار دولار في الربعين التاني والتالت
من السنة اللي فاتت
يعني الفترة ما بين ابريل وسبتمبر
ولما نبص على الصناعة الامريكية تحديدا
نلاقي ان منتجي النفط الامريكيين الكبار
والصغيرين عملوا اجمالا ارباح بتتجاوز
ال 200 مليار دولار في نفس الفترة اللي
بنتكلم عليها
اللي هي الربعين التاني والتالت من السنة
اللي فاتت
ورغم الفلوس اللي بالهبل دي
شركات النفط الغربية وعلى راسها
الشركات الامريكية
مصممة انها ما ترفعش انفاقها الراسمالي
وبالتالي ما تتوسعش في اي مشاريع جديدة
علشان ترفع انتاجها
ودا رغم تهديدات الرئيس الامريكي
جو بايدن ليهم
بانه هيرفع عليهم الضرايب
لو ما رفعوش الانتاج
يعني اخر مرة النفط فضل مستقر لفترة
طويلة فوق ال 100 دولار للبرميل
كانت في 2013
في السنة دي كان الانفاق الراسمالي
لشركات النفط ال 5 اللي ذكرتها من شوية
كان حوالي 159 مليار دولار
دا تقريبا ضعف الانفاق الراسمالي الحالي
للشركات دي بحسب بلومبرغ
طب الفلوس اللي ما لهاش اخر
اللي الشركات دي بتكسبها في الفترة الاخيرة
بتعمل بيها ايه طالما مش هتستخدمها
في تطوير مشاريع جديدة
باختصار بتديها للمساهمين اللي بقى لهم
ما يقرب من 10 سنين ما كسبوش حاجة
من الصناعة دي غير الفقر والمرض
اكسون موبيل على سبيل المثال
وزعت على المساهمين بتوعها 30 مليار دولار
من ارباحها في 2022
15 مليار دولار في صورة توزيعات نقدية
و15 مليار دولار زيهم في صورة عمليات
اعادة شراء اسهم
المساهمين طبعا فرحانين بالمكاسب
الضخمة دي وراضيين عن الادارات
علشان كدا لما بايدن بيهاجم
المنتجين الامريكيين
وبيتهمهم بانهم من خلال اصرارهم على عدم
رفع الانتاج بيدعموا بوتين في حربه ضد اوكرانيا
ومش بيهمهم غير الفلوس
بيردوا عليه وبيقولوا له عادي
الشتيمة ما بتلزقش
واه احنا بنجري ورا الفلوس
ودا بيخلي بايدن يتاكد ان الجهة الوحيدة
اللي عندها القدرة في الوقت الحالي
انها تتحكم في اسعار النفط صعودا وهبوطا
هي منظمة الدول المصدرة للبترول اوبك
اللي ما فيش فعليا سبيل لتحديها
او الالتفاف عليها
على الاقل في ظل معطيات السوق الحالية
انا كدا خلصت كلامي
وكالعادة عندي سؤال لحضراتكم
برايك لو شركات النفط الامريكية
سمعت الكلام ورفعت انتاجها من الخام
وضخت فلوسها في مشاريع جديدة
هل الرئيس بايدن ممكن يتخلى عنهم
بعدما اسعار النفط تستقر
بحجة دعمه لقضية المناخ
هتابع اجاباتكم في التعليقات
وفي النهاية يا ريت لو عجبتكم الحلقة دي
وحابين تشوفونا تاني
اشتركوا في القناة
واستنونا في حلقات جديدة باذن الله
سلام
هتابع اجاباتكم في التعليقات
وفي النهاية يا ريت لو عجبتكم الحلقة دي
يبقى لايك بقى وشير
واستنونا في حلقات جديدة باذن الله
سلام
