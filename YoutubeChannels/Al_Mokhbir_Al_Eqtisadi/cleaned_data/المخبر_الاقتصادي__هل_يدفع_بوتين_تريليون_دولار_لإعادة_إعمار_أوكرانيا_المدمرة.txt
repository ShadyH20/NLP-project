349 مليار دولار
750 مليار دولار
تريليون دولار
11 تريليون دولار
مين يزود
الارقام اللي فاتت دي كلها
هي ببساطة تقديرات جهات مختلفة
لتكلفة اعادة اعمار اوكرانيا بعد نهاية حربها مع روسيا
الحرب اللي في نهاية فبراير 2023
حتبقى شغالة بقى لها سنة بالتمام والكمال
وفي ظل ان الحرب لسة مستمرة لحد دالوقت
والضرب لسة شغال
 فمن المتوقع ان الفلوس المطلوبة لاعادة بناء اوكرانيا
اللي الحرب دمرتها
هتزيد مع كل صاروخ وقذيفة روسية
 بتضرب تجاه اوكرانيا
المشكلة بقى هي ان الفاتورة دي
طول ما هي عمالة تزيد
ففيه سؤال عمال يكبر و يطرح نفسه بشكل واضح
لا يمكن تجاوزه او القفز فوقه
والسؤال دا ببساطة بيقول
الفلوس المطلوبة لاعادة الاعمار دي
هتيجي منين
مين يا جماعة اللي هيدفع الفلوس دي كلها
مين اللي هيمول من جيبه عملية اعادة اعمار اوكرانيا
اللي هتتكلف مئات المليارات من الدولارات
هل امريكا والاتحاد الاوروبي
هيدفعوا الفلوس دي لاوكرانيا من جيبهم
او بمعنى اصح من جيوب دافع الضرائب
بعد ايام من انطلاق الحرب
ودخول القوات الروسية للاراضي الاوكرانية
الرئيس الاوكراني فولوديمير زيلنسكي
طلع وقال للروس
انتو هتدفعوا لنا تمن كل حاجة دمرتوها
وبعده طلع الرئيس الامريكي جو بايدن
قال ان بوتن هيدفع التمن
طيب هل الكلام دا معناه ان روسيا
هي اللي هتدفع
ثمن عملية اعادة اعمار اوكرانيا
طب هل الروس هيوافقوا كدا ببساطة
 وللا الامريكان وحلفاؤهم
عندهم خطة لاجبار الروس على الدفع
هل الخطة دي
لها علاقة باحتياطيات البنك المركزي الروسي
اللي تم تجميدها في بداية الحرب
والسؤال الاهم بقى
هل امريكا هتقدر تستولى على احتياطيات روسيا
اللي تم تجميدها وتحولها لحساب الاوكرانيين
 زي ما الحكومة الاوكرانية عاوزة
دا جزء من اللي هندردش فيه مع بعض 
في حلقة النهار دا
انا اشرف ابراهيم ودا المخبر الاقتصادي
في 15 نوفمبر 2022
الجيش الروسي
 ضرب 90 صاروخ على الاراضي الاوكرانية
اصابوا 15 منشاة للطاقة في اوكرانيا
الهجوم دا تسبب في انقطاع التيار الكهربائي
وخدمات الهاتف المحمول
في معظم انحاء البلد
ودا خلى وزير الطاقة الاوكراني هيرمان هالوشينكو
 يصف الهجوم بانه اكبر عملية قصف للبنية التحتية
للطاقة في اوكرانيا من ساعة ما الحرب بدات
والراجل توقع ان روسيا هتشن تاني هجمات مشابهة
تستهدف من خلالها تدمير قطاع الطاقة في اوكرانيا
ودا اللي حصل بالفعل
لكن الروس ما ضربوش قطاع الطاقة بس في اوكرانيا
لا
 كان فيه جهود منظمة لتدمير البنية التحتية الاساسية
 والقطاعات الانتاجية والصناعية في اوكرانيا
 كوسيلة لتركيعها واجبارها على التراجع
في ساحة المعركة
مصنع ازوفستال
دا مصنع موجود في مدينة ماريوبول الاوكرانية
وكان بيعتبر واحد من اكبر مصانع الصلب في اوروبا
مصنع ضخم مبني على مساحة 11 كم2
 وفيه مجموعة كبيرة من الافران الضخمة
 لصهر المعادن
وشغال فيه 11 الف عامل
بينتجوا اكتر من 4 مليون طن من الصلب سنويا
دا كان حال المصنع لحد يوم 23 فبراير 2022
تاني يوم الجيش الروسي دخل الاراضي الاوكرانية
 والحرب بين موسكو وكييف بدات والضرب اشتغل
في خلال تلات شهور بالضبط
مصنع ازوفستال تدمر
هو ومدينة ماريوبول
ومجموعة تانية من المدن في شرق اوكرانيا
اللي تحولت لحطام
الصواريخ والمدفعية الروسية
تسببت للاوكرانيين في اضرار اقتصادية كبيرة جدا
ودا انعكس على الناتج المحلي للبلد
اللي انكمش باكتر من 30 في 2022
 
او كلية كييف للاقتصاد
الكلية دي عاملة مشروع اسمه
  
او روسيا ستدفع
في اطار المشروع دا
 خبراء من الكلية بالتعاون مع جهات خارجية
 بيعملوا تقييم محدث باستمرار
 لتكلفة الاضرار اللي بتتعرض لها مختلف قطاعات
الاقتصاد الاوكراني كنتيجة للقصف الروسي
المهم بحسب احدث تقرير صادر عن الكلية
فاعتبارا من ديسمبر 2022
 تكلفة الاضرار المباشرة
اللي تعرضت لها البنية التحتية الاوكرانية
من بداية الحرب وصلت لما يقرب من 138 مليار دولار
دا رقم ضخم
ولكنه في الحقيقة رقم قليل
بالمقارنة مع تقديرات تانية
صدرت عن جهات مختلفة في الشهور الاخيرة
على سبيل المثال
في سبتمبر اللي فات البنك الدولي قال
انه وفقا لحساباته
لحد يوم 1 يونيو 2022
فالغزو الروسي تسبب لاوكرانيا
 في اضرار اقتصادية قيمتها 97 مليار دولار
 والبلد محتاجة بالضبط 349 مليار دولار
علشان تتعافى اقتصاديا
وتنفذ عملية اعادة الاعمار
المهم الحسابات دي معمولة على اساس
 الدمار اللي حصل في اول 3 شهور بس من الحرب
والحقيقه ان روسيا بهدلت الاوكرانيين
بعد التلات شهور دول
بعضكم ممكن يتخيل ان البنك الدولي بيبالغ
خصوصا لما يقارن
349 مليار دولار المطلوبين لاعادة اعمار اوكرانيا
بقيمة اقتصادها كله على بعضه قبل الحرب
 واللي كانت حوالي 200 مليار دولار في 2022
ولكن في الحقيقة دا مش اعلى رقم اتقال
رئيس الوزراء الاوكراني دينيس شمايل
قال في يوليو اللي فات
اوكرانيا هتحتاج 750 مليار دولار عشان يعاد اعمارها
بعده بشهرين وتحديدا في سبتمبر اللي فات
الرئيس الاوكراني فولوديمير زيلينسكي
طلع قال يا جماعة عملية اعادة اعمار اوكرانيا
هتتكلف تريليون دولار مرة واحدة
التريليون دولار دول بحسب كلام زيلينسكي
هيتصرفوا على اكبر مشروع اقتصادي
في اوروبا في العصر الحالي
طبعا تريليون دولار رقم خزعبلي
بس برضه مش هو اعلى رقم اتقال في المزاد
 اللي ما لوش معالم دا
رئيس بنك الاستثمار الاوروبي فيرنر هوير 
كان صاحب اعلى رقم اتقال في القصة دي
 لما طلع وقال
اوكرانيا هتحتاج حوالي تريليون يورو
او 11 تريليون دولار
 عشان تصلح الاضرار اللي روسيا تسببت فيها
طبعا التباين والاختلاف الواضح
بين التقديرات المختلفة لتكلفة عملية اعمار اوكرانيا
 بيبين ان معظمها ان لم يكن كلها
 تقديرات جزافية
ما تمش حسابها على اساس علمي دقيق
وبالتاكيد الرقم الدقيق لتكلفة اعادة الاعمار
مش حيتحسب صح الا في نهاية الحرب
 لما يحصل حصر شامل للاضرار
 ويتعرف ايه المطلوب بالضبط
 علشان اوكرانيا تقف على رجليها تاني اقتصاديا
لكن بغض النظر عن الرقم الدقيق
 فالمؤكد ان اعادة اعمار اوكرانيا
 هتكلف مئات المليارات من الدولارات
ودا بيطرح تساؤل مين اللي هيدفع
الاوكرانيين على الحديد اصلا وماشيين بالزق
ولولا الدعم الغربي
ما كانوش حيعرفوا يؤكلوا نفسهم
ناهيك عن انهم يحاربوا
الحكومة الاوكرانية من غير اعادة اعمار ولا حاجة
 واقعة في ورطة مالية
 مديرة صندوق النقد الدولي كريستينا جورجيفا بتقول
ان اوكرانيا في 2023
ممكن تحتاج تمويل قيمته 5 مليار دولار شهريا
 علشان تفضل واقفة على رجليها
الميزانية الاوكرانية في 2023
 من المتوقع انها تعاني من عجز قيمته 38 مليار دولار
العجز دا غالبا هيتم تغطيته بشكل اساسي
من خلال قروض من صندوق النقد الدولي
والولايات المتحدة والاتحاد الاوروبي
ودا في استمرار للدعم المالي
اللي بتوفره الولايات المتحدة وحلفائها لاوكرانيا
من بداية الحرب في صورة منح وقروض ميسرة
الجزء الاكبر منها مش هيترد في الغالب
يعني من الاخر اوكرانيا غالبا ما معهاش فلوس تدفع
او تشارك بقوة في تحمل تكلفة عملية اعادة الاعمار
ودا بالمناسبة على عكس اللي حصل مع العراق
اللي تم تحميلها الجزء الاكبر
من تكلفة مشروع اعادة الاعمار
 بعد الغزو الامريكي للبلد في 2003
المهم الدعم المالي اللي بيتم تقديمه حاليا
لاوكرانيا بحيث تفضل متماسكة حاجة
 وتكلفة عملية اعادة اعمارها حاجة تانية خالص
احنا بنتكلم على مئات المليارات
ودا مبلغ من الصعب جدا
ان اي بلد في العالم تقدر توفره لاوكرانيا
والصعوبة في الحقيقة بتكمن
 في اقناع الناخبين او دافعي الضرائب في الغرب
انهم يتحملوا تكلفة اعادة اعمار اوكرانيا
اللي روسيا بهدلتها
خصوصا وان الدعم المالي والسياسي
 اللي تم تقديمه بالفعل للاوكران في الحرب
 لحد النهار دا كان له ارتدادات سلبية على
مستويات المعيشة في الغرب
بعد ارتفاع اسعار الطاقة والغذاء
ودا ساهم في ظهور اصوات معارضة
للدعم المطلق الحاصل حاليا لاوكرانيا
في اكتوبر اللي فات المستشار الالماني
اولاف شولتس اعلن في وجود قادة الاتحاد الاوروبي
 انهم هيبدؤوا يشتغلو على خطة لاعادة اعمار اوكرانيا
 سموها 
 او خطة مارشال الجديدة
وطبعا الاسم اكيد رن في ودانكو
باختصار المستشار الالماني
تعمد اختيار الاسم دا نسبة لخطة مارشال
اللي اطلقتها الولايات المتحدة
في اربعينيات القرن اللي فات
علشان تساعد الدول الاوروبية
انها تتعافى من اثار الحرب العالمية التانية
اللي دمرت القارة
والخطة دي الى حد كبير كانت ناجحة
علشان كدا الالمان اختاروا الاسم دا
على امل ان خطة اعادة اعمار اوكرانيا تنجح
ولكن فيه فروق كبيرة
بين خطة مارشال القديمة والجديدة
خطة مارشال القديمة كان فيها مانح واحد
اللي هو الولايات المتحدة و16 مستقبل للمساعدات
 ودا سهل الامور شوية
الحاصل دالوقت هو العكس
فيه مستقبل واحد للمساعدات اللي هو اوكرانيا
و16 مانح دولي
ما بين حكومات ومؤسسات دولية
دا اولا
ثانيا بقى ودا الاهم
 فيه فرق كبير في التكلفة
خطة مارشال في الاربعينيات
كلفت الامريكان حوالي 125 مليار دولار
والمبلغ دا يعادل حوالي 450 مليار دولار النهار دا
في المقابل اعادة اعمار اوكرانيا
ممكن توصل لاكتر من تريليون دولار
 وفقا لبعض التقديرات
ودا على حسب الحرب هتنتهي امتى وازاي
ودا برضه يرجعنا تاني لنفس السؤال
خطة مارشال القديمة
امريكا هي اللي تحملت تكلفتها
الخطة الجديدة بقى
مين اللي هيمولها
المنطق بيقول انه في الغالب
 الولايات المتحدة واوروبا الحلفاء الحاليين لاوكرانيا
هم اللي هيتحملوا الجزء الاكبر
من تكلفة اعادة اعمار اوكرانيا
 لكن في نفس الوقت حلفاء اوكرانيا
مستكترين التكلفة
خصوصا الاتحاد الاوروبي
اللي بالنسبة له ازمة اوكرانيا دي
مصيبة واتحدفت عليه
اولا اوكرانيا مش عضو في الاتحاد الاوروبي
 ولا في الناتو
وثانيا اللي دغدغ اوكرانيا هي روسيا
واللي هي برضو لا عضو في الاتحاد الاوروبي
ولا عضو في الناتو
يعني هم ما لهمش علاقة لا بالظالم ولا بالمظلوم
في بداية ديسمبر اللي فات جوزيف بوريل
 منسق السياسة الخارجية بالاتحاد الاوروبي
 قال احنا هندور على اي وسيلة قانونية
نجبر من خلالها روسيا
 انها تدفع تمن الدمار اللي تسببت فيه في اوكرانيا
حلو قوي الكلام دا
السؤال بقى
دا هيحصل ازاي
او بمعنى اصح ازاي هيتم اجبار روسيا
على انها تتحمل ولو جزء
من تكلفة اعادة اعمار اوكرانيا
خصوصا وانه واضح جدا
من طريقة القصف الروسي العنيف للاراضي الاوكرانية
 ان الروس مش عاملين حسابهم
انهم هيحاسبوا على الحاجة اللي بيدغدغوها دي
هنا بقى انت عندك مسار من اتنين 
 المسار الاول
هو انه يتعمل في روسيا
 نفس اللي اتعمل في المانيا
 بعد الحرب العالمية الاولى وبعد الحرب العالمية التانية
وهو ان الطرف المنتصر
يجبر الطرف المهزوم
على انه يدفع له تعويضات
عن اي اضرار لحقت به بسبب الحرب
المانيا اتذلت حرفيا
بعد ما خسرت الحرب العالمية الاولى
 والحلفاء اجبروا الحكومة الالمانية
انها توقع على معاهدة فرساي سنة 1919
اللي حملت الالمان لوحدهم تكاليف الحرب
نفس السيناريو تكرر بعد الحرب العالمية الثانية
والمانيا فضلت تسدد في تعويضات للحلفاء
 لحد سنة 2010
بس هل السيناريو دا ينفع يتكرر مع روسيا
روسيا لو خسرت الحرب فالمنتصر هيكون اوكرانيا
 واوكرانيا حتى لو كسبت
 مستحيل بمعنى مستحيل تقدر تجبر الروس
انهم يمضوا على تعويضات لها
هي اصلا مش في وضع يسمح لها
 باجبار روسيا على النقطة دي
 ودا ياخدنا للمسار التاني
 اللي بنلاقي فيه حلفاء اوكرانيا اللي هم امريكا واوروبا
الناس دي ممكن تعمل ايه بالضبط
علشان تطلع من روسيا
باي فلوس تستخدم في اعادة اعمار اوكرانيا
في نهاية فبراير اللي فات
وبعد ايام من انطلاق الحرب الروسية
الولايات المتحدة وحلفاؤها
اصدروا قرار مشترك بتجميد اكتر من 300 مليار دولار
 من اصول البنك المركزي الروسي الموجودة عندهم
روسيا ممنوعة من الوصول للفلوس دي من ساعتها
هي ملكها قانونا
لكنها ممنوعة من التصرف فيها باي شكل
المهم المبلغ الضخم دا بيزغلل العين
 وخصوم روسيا شايفين انه
هيكون مبلغ كافي جدا
لمساعدة اوكرانيا في اعادة الاعمار
وهيخفف الفاتورة على امريكا وحلفائها
في 28 ابريل اللي فات
النائب الديمقراطي في مجلس النواب
توم مالينوفسكي
 سال وزير الخارجية الامريكي انطوني بلينكن
في جلسة استماع وقال له
ايه رايك يا سيادة الوزير
 في استخدام الاصول الروسية المجمدة
الخاصة بالبنك المركزي الروسي
 في اعادة اعمار اوكرانيا
 الوزير رد عليه وقال له
احنا في الوزارة بندرس الموضوع دا
علشان نعرف ازاي نقدر نستفيد من الاصول دي
بعدها جوزيب بوريل قال لفايننشال تايمز
انه بيؤيد بشدة استخدام
اموال البنك المركزي الروسي
في تمويل اعادة اعمار اوكرانيا
 السؤال بقى
هل دا ممكن يحصل
في الحقيقة فيه بعض العقبات القانونية
اللي ممكن تخلي خطوة
الاستيلاء على حيازات المركز الروسي المجمدة
شيء غير ممكن
والعقبات القانونية دي
موجودة في الولايات المتحدة والاتحاد الاوروبي
و خلونا ناخد الولايات المتحدة كمثال
في سنة 1917 الكونغرس اقر قانون اسمه
 
او قانون التجارة مع العدو
القانون دا كان بيسمح للحكومة الامريكية
 انها تصادر الاصول الخاصة باي دولة معادية
 لو الدولة دي في حالة حرب معلنة
بينها وبين امريكا
خد بالك من الكلام
 فقط في حالة الحرب المعلنة
لكن بعدها الكونغرس اقر تشريع
 بيسمح للرئيس انه يفعل مواد القانون دا
 في بعض حالات الطوارئ
 وفضل الحال على الوضع دا سنين طويلة
جينا في 1977 الكونغرس الامريكي اصدر قانون
 
او قانون سلطات الطوارئ الاقتصادية
والل قيد صلاحيات الرئيس الامريكي
على اصول الدول الاجنبية
 وخلاها محصورة بس في قرار التجميد
ممنوع يستولى على الاصول دي او يمنحها لحد
الكلام دا فضل لحد ما الكونغرس
رجع تاني بعد هجمات سبتمبر 
وعدل القانون
 بحيث يسمح للحكومة الامريكية
 انها تصادر اصول الدول الاجنبية
لما تكون متورطة معها في نزاع مسلح
ايه بقى هو تعريف النزاع المسلح
او  
دا شيء غير واضح ومختلف فيه بين
 القانونيين الامريكيين
ولكن بمناسبة القانون دا
 حابب بس اقول لكم على معلومة بسيطة
العراق بعد ما غزت الكويت سنة 1990
الرئيس الامريكي وقتها جورج بوش الاب
 استخدم الصلاحيات اللي بيديها له
قانون سلطات الطوارئ الاقتصادية
 واصدر قرار بتجميد اموال العراق
الموجودة في الولايات المتحدة
قرار التجميد كان ساعتها
اقصى حاجة جورج بوش الاب يقدر يعملها
المهم فضلت الفلوس متجمدة ومتحفظ عليها
في حوالي 17 بنك في امريكا
 لحد ما القانون اتعدل سنة 2001
وبقى فيه امكانية للمصادرة
وجه ابنه الرئيس الامريكي جورج دبليو بوش
وامر وزارة الخزانة
في مارس 2003 انها تصادر
 حوالي 17 مليار دولار
من اموال الحكومة العراقية اللي ابوه كان مجمدها
النهار دا بعد مرور 20 سنة على الحادثة دي
هل ممكن نشوف وزارة الخزانة الامريكية
 بتعمل نفس الحركة مع روسيا
وتصادر اصول البنك المركزي الروسي
الموجودة في الولايات المتحدة
خلونا نسال الوزارة
في مايو اللي فات وزيرة الخزانة الامريكية
جانيت يلن
قالت ان الولايات المتحدة ما عندهاش اي سلطة
قانونية تديها الحق
في مصادرة اصول البنك المركزي الروسي المجمدة
السيدة المحترمة قالت للصحفيين بكل وضوح
 انه في الوقت الحالي
غير ممكن قانونا في امريكا
 الاستحواذ على اصول المركزي الروسي
وركزوا في الكلام كويس
 هي قالت نصا بين الكلام

يعني الكلام دا ممكن يتغير 
او بعدين في اي لحظة
الموضوع مش محتاج اكتر من ان الكونغرس الامريكي
 يوافق على تشريع يدي الرئيس الامريكي السلطة
في انه يعمل بفلوس المركزي الروسي اي حاجة
يعني فعليا اللي منع الامريكان
انهم يشفطوا اصول المركزي الروسي
هم الامريكان نفسهم
لكن نقطه مهمة جدا
 فيما يتعلق بموقف وزارة الخزانة من الموضوع دا
يعني غير ان مسؤولي الوزارة
 شايفين انه غير ممكن قانونا
الاستحواذ على اصول البنك المركزي الروسي المجمدة
 فهم في الحقيقة خايفين ان حركة زي دي
تخلي البنوك المركزية الاجنبية
اللي شايلة جزء من اصولها في امريكا
تخاف وتسحبها
خوفا من مصير مشابه للي حصل مع روسيا
وهنا واحد يسال
هم لسة ما خافوش
النقطة دي بالذات
تاخدني لسؤال الحلقة
 والسؤال بيقول
 هل اللي امريكا عملته
 مع البنك المركزي الروسي لحد دالوقت
ممكن يخلي البنوك المركزية الاجنبية التانية
وخصوصا المركزي الصيني
تسحب فلوسها الموجودة هناك
هتابع كل اجاباتكم في التعليقات
في النهاية ياريت لو عجبتكوا الحلقة دي
وحابين تشوفونا تاني
اشتركوا في القناة
استنونا في حلقات جديدة باذن الله
 سلام
هتابع كل اجاباتكم في التعليقات
في النهاية يا ريت لو عجبتكو الحلقة دي
يبقى لايك بقى وشير
 واستنونا في حلقات جديدة باذن الله
 سلام
