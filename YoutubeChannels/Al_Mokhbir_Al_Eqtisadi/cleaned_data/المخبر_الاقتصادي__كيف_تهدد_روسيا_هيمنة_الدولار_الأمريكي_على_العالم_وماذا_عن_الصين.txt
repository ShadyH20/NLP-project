اي حد شايل فلوسه النهار دا بالدولار 
معرض في اي وقت ان امريكا 
تسرق فلوسه
اللي بيحصل في روسيا دا
بداية نهاية هيمنة الدولار على العالم
اللي فات دا مش كلامي انا كاشرف
دا كلام فياتشيسلاف فولودين 
رئيس مجلس الدوما
اللي هو مجلس النواب الروسي
الراجل ببساطة
زعلان من استغلال امريكا لهيمنة عملتها 
على النظام المالي العالمي
وفرضها لعقوبات اقتصادية قاسية 
على روسيا 
من ضمنها محاصرة قطاعها المصرفي 
وتجميد احتياطيات البنك المركزي الروسي
وللامانة مش فولودين لوحده هو اللي بيربط 
بين العقوبات الاقتصادية القاسية 
المفروضة على روسيا 
وما بين تراجع هيمنة الدولار
بنك اوف امريكا 
وصندوق النقد الدولي
طلعوا من ايام 
وقالوا ان استخدام امريكا للدولار 
كسلاح 
حيضعف من مكانته 
كعملة احتياط دولية
لان دول كتير 
حتخاف تعتمد عليه بشكل كبير
بعد اللي حصل في روسيا
امريكا بتمتلك اقوى جيش في العالم
وعندها النووي 
والاف 35
والباتريوت وستينجر 
ولعب تانية كتير
لها قوة تدميرية رهيبة
وبرغم كدا 
يظل الدولار الامريكي 
هو اقوى سلاح بتملكه الولايات المتحدة
امريكا ضربت روسيا بالسلاح دا 
خلال الاسابيع اللي فاتت 
من غير ما تحرك جندي 
او الية عسكرية من مكانها
لكن اللي الامريكان ما حسبوش حسابه بقى
هو ان استخدامهم للدولار كسلاح 
مع دولة كبيرة وضخمة زي روسيا
خلى دول كتير  
تشوف احتياطياتها الدولارية
كنقطة ضعف 
ممكن يتم استغلالها ضدها 
وتركيعها في الارض من خلالها
ودا بيترجم فورا لثقة اقل في الدولار 
واقبال اكبر على عملات بديلة
مفيش دولة في العالم 
تحب تصحى الصبح
تلاقي نفسها محرومة من الوصول
لتلتين احتياطياتها 
من النقد الاجنبي زي ما حصل مع روسيا
ودا يخلينا نسال شوية اسئلة مهمة 
من ضمنها مثلا
ليه امريكا قررت استخدام الدولار 
كسلاح في نزاعها مع روسيا 
حوالين الحرب في اوكرانيا 
وازاي اللي حصل في روسيا 
حياثر على مكانة الدولار
كعملة احتياط دولية
وليه كتير من مسؤولي 
 البنوك المركزية العالمية
خافوا من اللي حصل مع المركزي الروسي
هل دي حتكون بداية نهاية هيمنة الدولار 
على النظام النقدي الدولي 
والسؤال الاهم بقى
هل امريكا تقدر تعمل 
نفس الحركة دي مع الصين
دا جزء من اللي حندردش فيه مع بعض 
في حلقة النهار دا
انا اشرف ابراهيم 
ودا المخبر الاقتصادي
تالت يوم في الحرب بين روسيا واوكرانيا
وتحديدا يوم السبت 
الموافق 26 فبراير اللي فات
رئيسة المفوضية الاوروبية 
اورسولا فون دير لاين 
كانت قاعدة طول اليوم في مكتبها 
في الدور ال 13 
في مقر المفوضية الاوروبية في بروكسل
اورسولا في اليوم دا 
مكنتش بتعمل حاجة 
غير انها ماسكة التليفون
يا اما بتعمل مكالمات
يا اما بتستقبل مكالمات
والمكالمات دي كلها كان هدفها الرئيسي 
هو اقناع كل الحكومات الغربية 
انهم يقفوا مع بعض صف واحد 
ويفرضوا عقوبات اقتصادية ومالية على روسيا 
في نفس الوقت
المهم في نهاية اليوم
الست بدات تتوتر
لان فيه مكالمة مهمة لازم تيجي 
مجتش
المكالمة اللي هي كانت مستنياها 
كانت من وزيرة الخزانة الامريكية 
جانيت يلين
في اللحظة دي
يلين كانت قاعدة في امريكا 
مع مسؤولي وزارة الخزانة 
بتراجع التفاصيل الدقيقة
للعقوبة الدراماتيكية 
اللي محدش توقعها ابدا
بما في ذلك الروس نفسهم
واللي امريكا بتخطط لفرضها على روسيا
والعقوبة دي 
هي استهداف احتياطيات  
البنك المركزي الروسي
اللي الجزء الاكبر منها 
موجود في الخارج
وزيرة الخزانة الامريكية 
كانت قاعدة بتراجع التفاصيل 
على اقل من مهلها
والاوروبيين على الناحية التانية 
كانوا قاعدين على اعصابهم 
مستنيينها تخلص
علشان عاوزين ينجزوا القصة دي
ويعلنوا عن ضربتهم للرئيس الروسي 
فلاديمير بوتين 
في اسرع وقت
مسؤول في الاتحاد الاوروبي 
بيحكي لفايننشال تايمز 
كواليس اليوم دا فبيقول 
احنا كلنا كنا قاعدين مستنيين 
الاتصال بتاع يلين
وبنكلم نفسنا وبنسال 
هي بتعمل ايه كل دا
المهم يلين لما تاخرت
اورسولا اتصلت برئيس الوزراء الايطالي 
ماريو دراجي 
وقالت له اتصل ب يلين 
وشوف تاخرت ليه 
وراجع معاها التفاصيل
وبالفعل ماريو اتصل بيها
وفي مساء نفس اليوم 
الاوروبيين والامريكيين 
وبعد 72 ساعة من المفاوضات
اتفقوا على روسيا
اتفقوا على تجميد جزء كبير 
من احتياطيات البنك المركزي الروسي 
من النقد الاجنبي 
اللي بتتجاوز 
643 مليار دولار
وبكدا الغرب بقيادة الولايات المتحدة 
اعلن الحرب على الرئيس الروسي 
فلاديمير بوتين
ولكن حرب من نوع جديد ومختلف
حرب مبيضربش فيها ولا رصاصة
بتلجا فيها امريكا لحاجة اسمها 
 
او تسليح الدولار
يعني استخدام الدولار الامريكي
 كسلاح
الرئيس الامريكي جو بايدن
لانه عارف كويس ان الناخبين الامريكيين 
زهقوا من الحروب الفاشلة طويلة الامد 
اللي تورطت فيها البلد 
في اخر 20 سنة 
سواء في افغانستان 
او العراق او غيرهم
فضل انه يلجا لاسلوب الحرب المالية 
في صراعه مع روسيا
ودا من ناحية
لان دا هو الخيار المنطقي الوحيد
للاشتباك مع روسيا وجيشها النووي
ومن ناحية تانية بقى
لان الحرب المالية بالنسبة لامريكا 
فاعليتها اكبر من الحرب العسكرية التقليدية
واللي بيخلي العقوبات المالية مؤثرة 
سواء في روسيا او غيرها 
هو انها بتستغل الهيمنة شبه المطلقة
للدولار الامريكي 
على النظام المالي العالمي
اسوا استغلال
للي ميعرفش منكم
الدولار بيمثل ما يقرب من 60 
من احتياطيات البنوك المركزية في العالم
دا غير انه داخل في 90 تقريبا 
من المعاملات اللي بتم 
في سوق تبادل العملات الاجنبية
40 من تجارة السلع في العالم 
بتم بالدولار
واعتبارا من سبتمبر 2021
البنوك الموجودة خارج امريكا 
كان عليها التزامات دولارية 
بقيمة 17 تريليون دولار
كل دا بيدي الدولار الامريكي ثقل
ولكن الثقل دا مرتبط برغبة باقي الدول 
في التعامل بالدولار
يعني لو دول العالم صحيت بكرة الصبح 
وقالوا خلاص 
بطلنا نتعامل بالدولار
يبقى الورقة الخضرا دي 
ولا حيبقى لها اي لازمة
ومن هنا بقى
بيبدا الكلام عن خطورة العقوبات المالية 
اللي تفرضت على دولة كبيرة زي روسيا 
وتاثيرها على ثقة العالم في الدولار
اللي حصل مع الاحتياطيات الروسية دا 
خلى دول كبيرة زي الصين 
تخاف من انها تتحط في يوم 
في نفس المازق
وتيجي امريكا في يوم 
تقلب عليها الترابيزة
وتمنعها من الوصول لاحتياطياتها الدولارية
ودا اللي اكده الاقتصادي الصيني 
والاستاذ في المعهد الوطني 
للدراسات السياسية في طوكيو 
يوكينج شينج
واللي قال ان تجميد الغرب 
لاصول البنك المركزي الروسي 
هيخلي الدول التانية وبالاخص الصين 
تقلق
وتبدا تفكر في انها تقلل احتياطياتها 
من الدولار الامريكي 
لصالح عملات واصول تانية
الكلام دا مش بينطبق على الصين بس
لا
دا بينطبق كمان على الهند 
والبرازيل وجنوب افريقيا
واللي بيكونوا مع روسيا والصين 
مجموعة بريكس
التكتل الاقتصادي اللي بيسيطر على 24 
من الناتج الاجمالي العالمي 
و16 من التجارة العالمية
دا غير باقي الدول الناشئة التانية 
اللي بقى لها اكتر من 25 سنة 
عمالة تبني في احتياطياتها الدولارية
بصوا
بعد الازمة المالية الاسيوية اللي حصلت  
سنة 1997
واللي اضرت بعدد كبير من الاقتصادات 
اللي مكنتش بتمتلك احتياطيات كافية 
من النقد الاجنبي 
تمكنها من التعامل 
مع النوع دا من الاضطرابات 
دول كتير بدات تبني احتياطيات نقدية 
اساسها الدولار الامريكي 
بحيث تبقى مستعدة لاي طارئ
دالوقت بقى
العقوبات اللي تفرضت
على الاحتياطيات الروسية 
بتوصل للدول دي كلها
رسالة مفادها
انت تقدر تستخدم احتياطياتك الدولارية 
زي ما انت عايز 
وتتصرف فيها بالطريقة اللي تعجبك 
ولكن بشرط 
انك متعارضش المصالح  
او السياسات الامريكية باي شكل
لو حصل وخالفت واشنطن بشكل مباشر 
او تعاملت مع دولة مغضوب عليها 
من واشنطن 
ممكن ببساطة نحرمك من الوصول 
للاحتياطيات الدولارية 
اللي انت فاكر انها ملكك
بس هي مش ملكك
لان الدولار دا 
بتاعنا احنا
علشان كدا معهد تحليل الامن العالمي 
في واشنطن 
بيتوقع ان الهجمة اللي حصلت 
على الاحتياطيات الروسية 
حتخلي البنوك المركزية العالمية 
تبدا تنوع اصولها 
بحيث تقلل اعتمادها على الدولار الامريكي
تخلي الدول دي عن الدولار 
ولو بشكل جزئي
حياثر بلا شك على مكانة الدولار 
في سوق المال
ودا اللي حذر منه صندوق النقد الدولي
جيتا جوبيناث 
النائبة الاولى لمديرة صندوق النقد الدولي 
قالت في اواخر مارس اللي فات 
ان العقوبات المفروضة 
على البنك المركزي الروسي 
بتهدد هيمنة الدولار الامريكي 
على النظام النقدي العالمي
وحتحوله مع الوقت 
لنظام متعدد الاقطاب
مشتت ما بين عملات مختلفة
لان فيه دول كتير حتخاف من الدولار 
وحتتحول لعملات تانية
والشيء اللافت للنظر بقى 
هو ان الدولار على الرغم من انه 
العملة المهيمنة على العالم في اخر 75 سنة
وبدون منافس تقريبا
الا ان هيمنته دي 
بدات تتراجع اصلا في اخر 20 سنة 
لصالح عملات تانية
في 24 مارس اللي فات
صندوق النقد الدولي 
نشر ورقة بحثية تحت عنوان 
التاكل الخفي لهيمنة الدولار
في الورقة دي الباحثين اشاروا 
الى ان النسبة اللي بيشكلها الدولار 
في احتياطيات البنوك المركزية العالمية 
من النقد الاجنبي 
انخفضت من 71 سنة 19 
ل59 سنة 2021
والتراجع دا سببه ببساطة 
هو رغبة البنوك المركزية
 في تنويع احتياطياتها
ببساطة محدش عايز يحط 
بيضه كله في سلة واحدة 
اللي هي سلة الامريكان
وخد بالك من حاجة مهمة
الفترة اللي بتغطيها الورقة البحثية دي 
هي تقريبا نفس الفترة 
اللي امريكا بدات فيها تستخدم 
سلاح العقوبات الاقتصادية بكثافة
المهم
فيه سؤال هنا يطرح نفسه
الدولار تراجعت نسبته 
في الاحتياطيات الدولية
خلال اخر 20 سنة
لصالح انهي عملة
هل يا ترى تراجع لصالح اليورو الاوروبي 
وللا الجنيه الاسترليني 
وللا الين الياباني 
وللا الفرنك السويسري
بحسب صندوق النقد الدولي 
ولا عملة من دول سدت الفراغ 
اللي اتخلق مع تراجع الدولار
المساحة اللي تركها الدولار 
اللي ملاها بشكل كبير 
كانت عملات 
الاقتصادي الامريكي باري ايتشنجرين بيسميها
  
او عملات احتياطية غير تقليدية
والكلام هنا عن اليوان الصيني 
والدولار الاسترالي 
والدولار الكندي 
والكرونة الدانماركية 
والكرونة النرويجية  
والكرونة السويدية 
والوون الكوري الجنوبي
تراجع نسبة الدولار في الاحتياطيات الدولية 
وتخلي دول كتير عن مبالغ منه 
لصالح عملات تانية
دي ظاهرة الجماعة بتوع الاقتصاد بيسموها 

او الغاء الدولرة
ودي عملية  
بيتم فيها استبدال العملة الامريكية 
باي عملة تانية
اللي حصل بقى مع روسيا 
مش حيقضي على الدولار 
ولكنه حيسرع وتيرة الغاء الدولرة
اللي شغالة من سنين 
ولكن ببطء شديد جدا
روسيا على خلفية العقوبات 
اللي تفرضت عليها من 2014 
بعد احتلالها شبه جزيرة القرم
كانت من ابرز الدول اللي مشيت في السكة دي 
وقللت النسبة اللي بيشكلها الدولار
في احتياطياتها من النقد الاجنبي
من 40 في 2017
ل 16 بس النهار دا
وفي 2018 
عملت مجزرة في حيازاتها من سندات 
الخزانة الامريكية
يعني في مارس 2018
روسيا كانت بتمتلك سندات خزانة امريكية 
باكتر من 96 مليار دولار
في خلال شهرين 
وتحديدا في مايو من نفس السنة 
الروس باعوا الجزء الاكبر من السندات دي 
ومفضلش معاهم غير سندات 
بحوالي 15 مليار دولار بس
الرقم دا 
قل ل 45 مليار دولار بس 
في يناير 2022
روسيا ببساطة كانت عايزة تشيل رقبتها 
من تحت سيف الدولار الامريكي 
باي شكل
والصين ادركت اهمية دا قبلها بكتير 
وتحديدا من 14 سنة
في 2008
الصين كانت بتمتلك محفظة 
فيها سندات خزانة امريكية 
قيمتها اكتر من تريليون و200 مليار 
دولار امريكي
المبلغ الرهيب دا
كان حيضيع على الصينيين لما حصلت 
الازمة المالية العالمية
علشان كدا في نوفمبر من نفس السنة 
واثناء حضوره قمة مجموعة العشرين
الرئيس الصيني السابق هو جينتاو 
اشتكى من الهيمنة المطلقة للدولار 
على النظام المالي العالمي
ودعا لتاسيس نظام مالي دولي جديد
بعدها الصين بدات تقلل اعتمادها على الدولار 
في تعاملاتها الدولية
وهنا تلاقي نفسك بتسال سؤال
طب ايه اللي يمنع امريكا تعمل في الصين 
نفس اللي عملته في روسيا
ما روسيا في الاخر 
منفعهاش تقليل اعتمادها على الدولار 
والامريكان طالوها وعوروها
تعرفوا مين اكتر ناس 
شاغلة بالها بالسؤال دا
الامريكيين
بعد ايام من فرض امريكا لعقوباتها 
الاقتصادية القاسية على روسيا
وتحديدا في 3 مارس اللي فات
رئيس مجلس الاحتياطي الفدرالي جيروم باول 
كان في الكونغرس  
بيحضر جلسة استماع منعقدة
قدام اللجنة المصرفية بمجلس الشيوخ
المهم اثناء الجلسة
رئيس لجنة القوات المسلحة في المجلس 
السيناتور الديمقراطي جاك ريد 
سال رئيس الفدرالي سؤال مهم جدا
قال له يا باول
حبايبنا في الصين بداوا دالوقت يفكروا 
ازاي يتجنبوا مصير روسيا 
لو عملنا معاهم
نفس اللي عملناه في روسيا
انت متابع الموضوع دا يا باول
رد باول عليه وقال له
ايوة متابع
الصين بقى لها فترة فعلا 
شغالة على موضوع العملة الاحتياطية
وفي نفس الوقت 
بتطور نظام مراسلة للمدفوعات الدولية 
خاص بيها
شبيه بنظام سويفت
كمل الراجل وقال 
الصين بتحاول تحصن نفسها
 من مصير روسيا
طبعا تحصين الصين وغيرها لنفسهم 
من مصير روسيا 
حيستلزم تقليل اعتمادهم على الدولار
ودا بالتبعية 
حياثر على المكانة الدولية للدولار 
ولكن على المدى البعيد
لان مفيش عملة قوية بديلة
تقدر تسد مكان الدولار بشكل سريع
ودا ياخدنا لسؤال حلقة النهار دا
واللي هو نفس السؤال اللي تسال
 في مارس اللي فات 
لاكتر من 80 استاذ اقتصاد 
في جامعات امريكية كبيرة 
زي هارفارد 
وييل 
وستانفورد
وام اي تي 
وبرينستون 
وبيركلي
في اطار استطلاع راي 
عملته جامعة شيكاغو
السؤال بيقول
برايك 
هل استخدام امريكا للدولار كسلاح 
حيادي لان دول العالم 
تبدا تتحول بعيد عنه 
لصالح عملات تانية
نص الناس دي تقريبا 
او 42 
قالوا منعرفش
  
علشان كدا بسالكم انتم نفس السؤال
هل استخدام امريكا للدولار كسلاح 
بتادب بيه اللي ميعجبهاش 
حيقلل من مكانة الدولار 
كعملة احتياط دولية
حتابع كل اجاباتكم في التعليقات
وفي النهاية لو عجبتك الحلقة دي
وحابب تشوفنا تاني
اشترك في القناة
واستنانا في حلقات جديدة باذن الله
سلام
