الامريكان وهم بيحطوا خطط
لمعاقبة الاقتصاد الروسي
بعد ما الرئيس الروسي فلاديمير بوتين
امر قواته بغزو اوكرانيا
في فبراير اللي فات
قعدوا وقت كبير يفكروا في
ردود فعل شخصية روسية معينة
تجاه العقوبات دي
يا ترى الشخصية دي حتتصرف ازاي
هل حتقدر تقلل
من تاثير العقوبات الاقتصادية على روسيا
زي ما عملت قبل كدا
وتنقذ الاقتصاد الروسي
وللا لا
سر اهتمام البيت الابيض
بالشخصية الروسية دي
هو انه عارف اكتر من اي حد
مدى ذكائها وكفاءتها
في ادارة الاقتصاد
ودا شكل تحد كبير جدا
للمسؤولين الامريكيين
اللي كانوا عاوزين يؤذوا الاقتصاد الروسي
بحيث يوجعوا بوتين
والشخصية اللي الامريكان يقصدوها
هي الفيرا نابيولينا
محافظ البنك المركزي الروسي
الخبيرة الاقتصادية اللي بتعتبر
واحدة من افضل وانجح مسؤولي
البنوك المركزية
على مستوى العالم
ودا بشهادة نظرائها الغربيين بالمناسبة
الايكونوميست وصفت نابيولينا
بانها الذراع اليمين لبوتين
ودا ببساطة لان الرئيس الروسي
بيثق فيها ثقة كبيرة جدا
لدرجة انه بيمشي ورا كلامها
في اغلب الاوقات
وبيوقف في صفها قصاد اي حد
حتى في الدايرة المقربة ليه
وعشان كدا بوتين قرر من ايام
انه يجدد لها كمحافظ للبنك المركزي الروسي
لمدة 5 سنين كمان
رغم انه معاد تجديدها لسه بدري عليه
المهم
الايام الاخيرة اثبتت
ان مخاوف الامريكيين
كانت في محلها
نجحت في انقاذ الروبل من الضياع
بعد ما كان فقد نص قيمته
في بداية الحرب
ورجعت سعره دلوقتي لنفس سعره
قبل الحرب تقريبا
ودا يخلينا نسال شوية اسئلة
من ضمنها مثلا
هي مين الفيرا نابيولينا دي اصلا
الست دي جت منين وايه خبراتها
ليه بوتين بيثق فيها كدا
وازاي قدرت تفرض سيطرتها
على القطاع المصرفي الروسي
وليه بتعتبر واحدة من افضل
الخبراء الاقتصاديين في العالم
ازاي انقذت الاقتصاد الروسي من ازمة كبيرة
قبل كدا
وهل حتقدر تنقذ
الاقتصاد الروسي المرة دي
وازاي وقفت تراجع الروبل
دا جزء من اللي حندردش فيه مع بعض
في حلقة النهار دا
انا اشرف ابراهيم
ودا المخبر الاقتصادي
من حوالي 9 سنين
وتحديدا في 7 مارس 2013
واحد صحفي سال الرئيس الروسي
فلاديمير بوتين
حتعين مين يا ريس
في منصب محافظ البنك المركزي الروسي
بعد ما المحافظ الحالي سيرغي اغناتيف
يتقاعد في يونيو الجاي
بوتين رد على الصحفي وقال له
المحافظ الجديد حيكون مفاجاة
ولكن مفاجاة حتحبوها
ساعتها ما حدش فهم بوتين
يقصد مين بالضبط
وفضلت الناس والصحافة وحتى المسؤولين
في الحكومة الروسية
يخمنوا
لحد ما بوتين نفسه
قدم المحافظ الجديد للصحفيين
في مقر اقامته في منطقة
نوفو اوغاريوفو
في 12 من نفس الشهر
المحافظ الجديد
كانت هي مستشارته الاقتصادية
الفيرا نابيولينا
ودا شكل مفاجاة للكل
مش بس لانها اول امراة
تمسك المنصب دا في روسيا
وانما كمان لان اسمها
ما كنش ضمن الاسماء المرشحة بقوة
للمنصب دا
وكان فيه اسماء كتير
اشهر والمع منها
ودا خلى الناس تسال سؤال
مهم جدا ساعتها
هل بوتين اختار نابيولينا
علشان ضامن ولائها
مش عشان كفاءتها
من الاخر كدا
الست دي
حتدير البنك المركزي
باستقلالية ومن دماغها
ولا بوتين حيمشيها على مزاجه
وحيتدخل عن طريقها في سياسات البنك
قبل ما نحاول نجاوب على السؤال دا
خليني ادي لك فكرة سريعة عن نابيولينا
وعن طبيعة العلاقة اللي بتربطها ببوتين
في اكتوبر سنة 1963
اتنين من التتار اللي عايشين في منطقة
باشكورتوستان في الاتحاد السوفيتي
وتحديدا سواق اسمه
ساكيبزادا سيتزاداييفيتش
وعاملة في مصنع اسمها
زليخة خاماتنوروفنا
خلفوا بنت سموها نابيولينا
واسم نابيولينا مشتق من الكلمة العربية
نبي الله
المهم نابيولينا اللي كانت متفوقة جدا
في دراستها
كبرت وتخرجت من جامعة موسكو
سنة 1986
وفي سنة 1994
اشتغلت في وزارة التنمية الاقتصادية
والتجارة في روسيا
وفضلت هناك
لحد ما بقت نائبة الوزير
سنة 1997
بعدها ب 10 سنين
وتحديدا في سبتمبر 2007
بوتين مسكها الوزارة
وبقت هي وزيرة التنمية الاقتصادية
والتجارة في روسيا
وفضلت في المنصب دا
لحد مايو 2012
بوتين شالها من الوزارة
وادها منصب مساعد الرئيس
للشؤون الاقتصادية
قعدت نابيولينا في المنصب دا
لحد ما تعينت محافظ للمركزي الروسي
في 2013
ومن هنا
بدات رحلتها مع ارفع واهم
منصب اقتصادي في روسيا
في البداية كان في شكوك كتير
حوالين كفاءتها
ومدى صلابتها في ادارة البنك المركزي
ودا لان القطاع المصرفي الروسي ساعتها
كان عامل زي الكباريه
اموره مش مضبوطة
وكل اللي كان في دماغه حاجة
بيعملها
وبنوك كتير كانت عايمة فوق بحر
من المشاكل
ومش بتلتزم بالقواعد التنظيمية
اللي بتحكم السوق
نابيولينا من اول يوم لها قالت
انا ما بيعجبنيش الحال المايل
البنك اللي مش حيلتزم بالقواعد
ويحترم نفسه
حنسحب رخصته
وحنقفله مهما كان صحابه مين
نابيولينا تعهدت بانها حتنضف
القطاع المصرفي الروسي
من البنوك اللي مش ماشية مضبوط
واحد من اول البنوك اللي نابيولينا قفلتها
كان البنك الروسي
 
في نوفمبر 2013
نابيولينا سحبت ترخيص البنك دا
ودي كانت مفاجاة كبيرة جدا
لان البنك دا له صلة بايغور بوتين
اللي هو ابن عم الرئيس الروسي
فلاديمير بوتين
ايغور كان نائب رئيس البنك دا
وكان عضو مجلس ادارة فيه
ولكن برغم كدا
المركزي سحب رخصته
في نفس السنة اللي هي مسكت فيها
البنك المركزي سحب تراخيص 37 بنك
وفي اول 5 شهور من 2014
سحب تراخيص 50 بنك غيرهم
وفضلت كل شوية تسحب ترخيص اي بنك
تلاحظ عليه حاجة مش تمام
بصوا من الاخر كدا
نابيولينا استلمت القطاع المصرفي الروسي
في 2013
وهو فيه اكتر من الف بنك
ومؤسسة ائتمانية
فضلت تصفصف فيهم
وتسحب تراخيص البنوك اللي ماشية غلط
لحد ما وصل عدد البنوك
والمؤسسات الائتمانية في روسيا النهار دا
ل 370 بس
ودا طبعا شيء مدهش
لانه جزء كبير من البنوك
اللي اتسحبت تراخيصها دي
ما كانش حد قبل نابيولينا
بيقدر يقرب منها
بسبب العلاقات اللي بتربط اصحابها
 ومديريها بالسلطة
ولكن بوتين
ادى الضوء الاخضر لنابيولينا
وسابها تدير القطاع المصرفي بدماغها
ولما صحفي ساله في 2014
عن البنوك الكتير اللي نابيولينا بتقفلها
رد بوتين وقال
ان سحب التراخيص هدفه تحسين
النظام المالي لروسيا
وتطهيره من المؤسسات المالية
اللي ما تقدرش توفي بالتزاماتها
بوتين من الاخر كان بيثق
في نابيولينا وقراراتها
ووثق فيها اكتر بعد اللي عملته
في اول سنتين من توليها للمنصب
طبعا حتسالني
هو ايه اللي حصل في اول سنتين
حقول لك
الاستاذة نابيولينا اول ما مسكت
البنك المركزي
بقت مش ملاحقة على الازمات
اللي عمالة تضرب في وشها
في 2014
روسيا واجهت 3 ازمات عنيفة
في نفس الوقت
اسعار النفط بتتراجع
والغرب بيفرض عقوبات اقتصادية على روسيا
بعد ما احتلت شبه جزيرة القرم
وراس المال الاجنبي واخد ديله في سنانه
وبيجري من البلد
الازمات دي ضغطت بعنف
على قيمة الروبل الروسي
البنك المركزي الروسي في الوقت دا
كان بيتبع سياسة التعويم المدار
او ال 
يعني الروبل كان متعوم
ولكن تعويم جزئي مش كامل
الروس كانوا بيحاولوا يخلوا
سعر صرف الروبل قدام الدولار
يبقى قريب من 30 روبل
لكل 1 دولار
لما حصل اللي حصل في 2014
السياسة دي بقت مكلفة جدا
علشان تثبت الروبل عند المستوى دا
في ظل الازمات اللي انت غارقان فيها
يبقى انت لازم كبنك مركزي
تشمر رجلك وتنزل في سوق الفوركس
او العملات الاجنبية وتشتري روبل
وتبيع دولار
الدولار حتجيبه منين
من احتياطياتك طبعا
هي دي محتاجة سؤال
في اول 11 شهر من 2014
البنك المركزي الروسي
حرق اكتر من 90 مليار دولار في السوق
علشان يسند الروبل قدام الدولار
وبعد ما الفلوس دي كلها اتصرفت
الروبل كان لسه مش قادر يصلب طوله
قدام الدولار
روسيا ساعتها كان قدامها خيار من اتنين
يا اما تكمل في سكة حرق الاحتياطيات
وتعمل زي ما عملت في 2008
لما صرفت تلت احتياطياتها تقريبا
علشان تدافع عن الروبل
يا اما تلجا للخيار اللي حيزعل الناس كلها
واللي غالبا حيكون له تكلفة سياسية كبيرة
وهو تعويم الروبل بشكل كامل
في اللحظة دي
نابيولينا اختارت الخيار الصعب
لانها كانت شايفة انه هو الاصلح لروسيا
وقالت لبوتين يا ريس
احنا لازم نعوم الروبل
بشكل كامل
منطق نابيولينا
هو ان روسيا لو فضلت تدير عملتها
بالطريقة دي
مش حتلاحق عليها
كانت شايفة ان المليارات اللي بتحرقها
في الدفاع عن الروبل
تديها احسن للشركات الروسية
اللي عليها ديون دولارية ضخمة
بدل ما توقع
الشركات الروسية كانت لازم تسدد
في اخر 3 شهور بس من سنة 2014
حوالي 60 مليار دولار
ولو الشركات دي عجزت عن سداد ديونها
في معادها
الازمة اللي فيها البلد حتزيد اكتر
ومش بعيد تروح فيها
في نوفمبر
تم تعويم الروبل
بشكل كامل
القرار دا في البداية
عمل صدمة كبيرة في روسيا
خصوصا على مستوى المستهلكين
اللي مدخراتهم قيمتها قلت
مع تراجع قيمة الروبل
اللي تعوم
الروبل خسر 40 من قيمته
في 2015
ولكن الاجراء دا
الى جانب اجراءات تانية مهمة
كانوا اسباب رئيسية في ان روسيا
تتجنب السيناريو الاسوا
وهو الانهيار الاقتصادي
بالتوازي مع دا
بدات نابيولينا تبني في احتياطيات البلد
من النقد الاجنبي
كانت عاوزة احتياطيات النقد الاجنبي
تبقى كبيرة كفاية
بحيث تقدر تتجنب اي ازمة
ممكن تحصل في اي وقت
في 2014
احتياطيات روسيا من النقد الاجنبي
كانت 385 مليار دولار
في فبراير اللي فات دا
احتياطيات البنك وصلت ل 643 مليار دولار
واحتياطيات الدهب
زادت ووصلت ل 2300 طن تقريبا
الروس ما كنوش عاوزين انهم يضطروا
في اي وقت من الاوقات
يروحوا مثلا يخبطوا على باب
صندوق النقد الدولي
علشان يستلفوا منه
بس الاهم بقى من حجم الاحتياطيات
هو تكوينها
نابيولينا كانت حريصة على انها
تقلل النسبة اللي بيمثلها الدولار
من احتياطيات البنك المركزي من النقد الاجنبي
للحد الادنى
يعني في 2017
الجزء الاكبر من احتياطيات روسيا
وتحديدا اكتر من 40 منها
كان عبارة عن دولار امريكي
في 2021 بقى
نسبة الدولار في الاحتياطيات الروسية
من النقد الاجنبي
بقت 16 بس
بفضل سياسات نابيولينا
روسيا قدرت انها تسيطر على معدل التضخم
واللي اتخطى حاجز ال 15 في 2015
تحت ضغط من الازمات اللي كانت فيها البلد
معدل التضخم في البلد فضل يتراجع
لحد ما وصل ل 34 في 2020
احد الاسباب الرئيسية
في عودة المستثمرين الاجانب لروسيا
بعد اللي حصل في 2014
وضخهم لعشرات المليارات من الدولارات
في روسيا
هو ثقتهم في نابيولينا
الست دي اول ما مسكت
كان في 5 مليار دولار
بيخرجوا من البلد كل شهر
هي وقفت النزيف دا
المهم
الاحتياطيات اللي كونها البنك المركزي
في السنين الاخيرة
كانت هي الاساس اللي تبنت عليه خطة
 
او روسيا الحصينة
الخطة الاقتصادية اللي روسيا حاولت من خلالها
انها ما توقعش في نفس الورطة
اللي وقعت فيها 2014
واللي اعتمدت عليها
وهي داخلة الحرب مع اوكرانيا
الروس كانوا عاملين حسابهم
انهم حتى لو الاوروبيين
في اسوا الظروف
بطلوا يشتروا نفط وغاز منهم
فالاحتياطيات دي
قادرة انها تسند البلد لسنين
ولكن اللي الروس ما حسبوش حسابه
هو ان امريكا وحلفاءها
يستهدفوا الاحتياطيات دي
الامريكان تحديدا
كان بيراقبوا تحركات نابيولينا
طول الوقت
ويمكن في حلقة من الحلقات الجاية
اكلمكم عن الشخص اللي كان بيراقب سياساتها
وهو العقل المدبر ورا العقوبات دي
خصوصا العقوبات اللي اتفرضت
على البنك المركزي الروسي
المهم خلونا دلوقتي في نابيولينا
بالنسبة ليها ولكتير من المسؤولين الروس
فكرة تجميد احتياطيات البنك المركزي الروسي
كانت مجرد احتمال نظري
غير واقعي
ودا باختصار لان دي حركة
عمر ما حد عملها مع دولة كبيرة
زي روسيا
بوتين دخل جورجيا في 2008
واحتل جزيرة القرم في 2014
وعمر ما العقوبات اللي اتفرضت على روسيا
قربت من احتياطيات البنك المركزي
ولكن في غزو اوكرانيا
الوضع اختلف
واللي كان من وجهة نظر الروس
مستحيل يحصل
حصل
في اواخر فبراير اللي فات
امريكا وحلفاؤها بدؤوا يجمدوا
احتياطيات البنك المركزي الروسي
الموجودة عندهم
بجرة قلم
حرموا روسيا من حوالي 400 مليار دولار
من احتياطياتها من النقد الاجنبي
ودا طبعا شكل صدمة كبيرة جدا
للمسؤولين الروس بشكل عام
وفي مقدمتهم طبعا
الست اللي بنت الاحتياطيات دي بنفسها
مليار
وهي الفيرا نابيولينا
بحسب كتير من الصحف الغربية
فنابيولينا تفاجات بقرار الحرب
ومش موافقة عليه
ويقال برضو انها فكرت في الاستقالة
لكن الرئيس بوتين رفض
بوتين طلب من البرلمان الروسي
الشهر اللي فات
انه يجدد لها 5 سنين كمان
تبدا من يونيو الجاي
لكن بغض النظر
عن حقيقة موقفها من الحرب
نابيولينا بقت دلوقتي جزء من المعركة
امريكا وحلفائها في اوروبا بيشنوا
حرب اقتصادية غير مسبوقة على روسيا
وهي من واقع مسؤوليتها
كمحافظ للبنك المركزي الروسي
لازم تدافع عن الاقتصاد الروسي
قصاد العقوبات دي
وتحاول بقدر الامكان
انها تقلل تاثيرها
واول مهمة صعبة واجهتها
هي قيمة الروبل اللي انهار
وفقد اكتر من نص قيمته
في الايام الاولى من الحرب
بعد ما سعره تراجع ل 150 روبل
مقابل كل دولار
ودي من وجهة نظري
كانت مهمة شبه مستحيلة
لانها كان مطلوب منها
تدافع عن الروبل
في نفس الوقت اللي البنك محروم فيه
من الوصول لاغلب احتياطياته
بالضبط كانك كتفت واحد بالحبل
ورميته في المية
وبتطلب منه يعوم
المهم بعد اجتماع مع مجلس ادارة
البنك المركزي في 28 فبراير اللي فات
اعلنت نابيولينا رفع سعر الفايدة الرئيسي
من 95
ل 20
علشان توقف حركة الدولرة الشرسة
اللي بدات في البلد بعد ساعات من الحرب
وفي نفس الوقت
قررت فرض ضوابط على حركة راس المال
في مواقف صعبة زي دي
المسؤول ممكن يحاول يداري الحقايق
الصعبة عن الناس
علشان يهديهم ويطمنهم
لكن نابيولينا ما عملتش كدا
في 18 مارس اللي فات
خرجت نابيولينا في مؤتمر صحفي
وقالت للناس
يا جماعة ظروف الاقصاد الروسي
تغيرت دلوقتي
الاقتصاد حينكمش خلال الفترة الجاية
والتضخم حيزيد في ظل الاوضاع الحالية
والمفاجاة هي انه بعد فترة قصيرة
من تصريحاتها
نجحت نابيولينا انها ترجع
سعر الروبل لنفس السعر
اللي كان عليه قبل الحرب تقريبا
وقدرت في نفس الوقت
انها تجنب روسيا سيناريو التخلف
عن سداد ديونها
ودا طبعا خفف الضغط على روسيا
وبالتبعية على الرئيس الروسي بوتين
وهو دا سر اهتمام خصوم روسيا
بنابيولينا
الصحفي الامريكي الشهير
جيمس فريمان
نشر مقال في وول ستريت جورنال
في 24 مارس اللي فات
طلب فيه من الرئيس الامريكي جو بايدن
ونائبته كامالا هاريس
انهم يحاولوا يجذبوا نابيولينا
لصف امريكا
ويستغلوا المعلومات اللي اشارت ليها التقارير
اللي بتقول انها مش موافقة على الحرب
وعاوزة تستقيل
وطلب منهم انهم يقولوا لها نصا
  
اهلا بك في امريكا يا ست الكل
بعدها بيومين وتحديدا في 26 مارس
صحفي تاني في التليغراف البريطانية
نصح اجهزة الاستخبارات الغربية
بانها تحاول تستهدف نابيولينا
ويقنعوها انها تنقلب على بوتين
الراجل شايف انهم لو قدروا
يقنعوا نابيولينا تبقى معاهم
حتبقى ضربة كبيرة لبوتين
وحتاثر بشكل كبير على قدرة روسيا
على الاستمرار في الحرب
لان من وجهة نظره
بوتين داخل الحرب
وواثق ان نابيولينا حتدير الامور باحترافية
وحتجنب الاقتصاد الروسي الاسوا
عالم الاقتصاد الامريكي الشهير
الفائز بنوبل في العلوم الاقتصادية
بول كروغمان بيقول في تعليقه
على تحركات نابيولينا
ونجاحها في انقاذ الروبل
ان الشيء الوحيد الجدير بالملاحظة
في الحرب الروسية الاوكرانية
هو انه واضح جدا
ان المسؤولين الاقتصاديين في روسيا
اكثر كفاءة من جنرلاتها
وبالمناسبة
نابيولينا معاها حراسة مشددة بترافقها
في كل مكان
حتى في مقر اقامتها
مهمتها الرئيسية هي الحفاظ على حياة
اهم مسؤولة اقتصادية في البلد
البعض ممكن يفكر ان شهرة نابيولينا
او التركيز عليها بدا مع الحرب
ولكن دا غير صحيح
نابيولينا من ساعة ما مسكت المركزي
في 2013
وهي محط انظار العالم كله
في 2015 مجلة يورو مني
اختارت نابيولينا
باعتبارها افضل محافظ بنك مركزي
خلال السنة
وفي 2017
مجلة ذا بانكر اختارتها
كافضل محافظ بنك مركزي في اوروبا
وفي 2018
فوربس صنفتها كواحدة من اقوى
النساء في العالم
رئيسة البنك المركزي الاوروبي
والرئيسة السابقة لصندوق النقد الدولي
كريستين لاغارد
وصفت نابيولينا
بانها عاملة زي قائد الاوركسترا العظيم
الشيء اللافت للنظر في شخصية نابيولينا
هي انها شخص قليل الكلام
وقليل الظهور الاعلامي
وكلامها دايما مقتضب
ودايما بتلبس هدوم سادة
وغالبا لو موجودة في غرفة كبيرة
وسط مجوعة كبيرة من الحضور
مش حتلاحظ وجودها
وبرغم كدا
الست دي بتتولى النهار دا
اصعب مهمة في العالم
وهي انقاذ الاقتصاد الروسي
اللي بيتعرض لحرب شرسة
من الضياع
ولحد اللحظة اللي احنا فيها دي
واضح انها ناجحة في اداء المهمة دي
في ظل الادوات المتاحة ليها
ودا ياخدنا لسؤال الحلقة
تفتكر هل امريكا وحلفاؤها في اوروبا
ممكن ينجحوا في قلب نابيولينا على بوتين
من خلال اقناعها بترك البلد والسفر للخارج
زي ما مبعوث بوتين للمناخ
الاقتصادي اناتولي تشوبايس عمل
حتابع كل اجاباتكم في التعليقات
وفي النهاية يا ريت لو عجبتك الحلقة
وحابب تشوفنا تاني
اشترك في القناة
واستنانا في حلقات جديدة باذن الله
سلام
