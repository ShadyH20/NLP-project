من سنتين تقريبا قدر الفلسطينيين
انهم يقاوموا محاولات تهجيرهم
من حي الشيخ جراح في القدس
وسط حالة فريدة من التضامن العالمي
والوحدة الداخلية في فلسطين
في القدس وفي الداخل المحتل
وفي الضفة الغربية وفي غزة
اللي شاركت المقاومة فيها باطلاق صواريخ
وسمت المعركة سيف القدس
في نفس الوقت دا برضه
ظهر فيديو مشهور اوي كلنا شفناه
بيظهر فيه المستوطن الامريكي يعقوب فاوتشي
وهو بيقول لعيلة فلسطينية بكل بجاحة
ما انا لو ما سرقتش البيت دا
حد غيري هيسرقه
يعقوب هنا بيلخصلنا
مشروع الاحتلال للاستيطان الاسرائيلي
وبيعبر عن عقلية المستوطن الصهيوني العنصري
اللي بيتعامل مع بقية البشر
على انهم درجة اقل منه
لكن الاهم كمان
انه بيعبر عن عقلية المستعمر
اللي بتشوف
انه امتلاك القوة بيساوي امتلاك الحق
بمعنى اللي بيخلي المستوطن
يعمل حاجة معينة او ما يعملهاش
هو ببساطة قدرته على الفعل
امتلاكه للقوة والادوات الضرورية
عشان يعمل الفعل دا
ايا كان شكل الفعل دا ايه
سرقة بقى او تهجير او قتل مش مهم
طالما القوة موجودة وفيه سلاح بيحميني
يبقى من حقي اعمل دا
وعقلية الاستعمار بتشوف كل الناس
بتفكر بنفس طريقتها
اللي هي طريقة يعقوب
لو انا ما سرقتش غيري هيسرق
خلاص يبقى انا اولى
ويبقى انا اللي المفروض اسرق
الحاجة الوحيدة اللي بتفرق شخص عن التاني بس
هي مين يقدر ومين ما يقدرش
ومين عنده ادوات وسلطة انه ينفذ رغباته
مهما كانت  مجنونة او وضيعة او غير اخلاقية
ومين ما عندهوش الادوات دي
نفس المنطق دا في التفكير
شفناه برضه في الحرب الجارية حاليا
لما طلع وزير الاثار الاسرائيلي يتكلم
عن سحق وابادة غزة بالقنبلة النووية
والتضحية بالاسرى مش مشكلة
طبعا بغض النظر عن ان اسرائيل
عندها وزير اثار يعني
ما اعرفش بيشتغل ايه
بس المهم هنا
انه حتى الوزير بيفكر بنفس طريقة المستوطن
اي حاجة ممكنة
ما دام عندنا القدرة اننا نعملها
امتلاك السلاح والجيش والعدة العسكرية
بيساوي الحق في فعل اي شيء وكل شيء
بس دي مش حاجة غريبة صديقي الانسان
بالعكس دا هي دي
معادلة الاستعمار طول تاريخه
امتلاك القدرة التقنية والادوات الحربية
يساوي الاحقية في الفعل وحتمية الانتصار
وعشان كدا الاستعمار بيحاول على اد ما يقدر
انه يستثمر في التقنيات والاسلحة
اللي بتضمنله التفوق العسكري المطلق
وتقدر ان هي تحسم
المعركة الحربية اصلا قبل ما تبدا
وباقل خساير مادية
عشان كدا لو راجعت تاريخ الحرب عموما
هتلاقي كل مرة بيدخل سلاح جديد
بيقدر يقلب موازين المعركة تماما
عشان يحقق النصر السريع
دا بيبان مثلا
في سلسلة طويلة من الحروب غير المتكافئة
بسبب دخول السلاح الناري والبندقية
لارض المعركة
من اول غزو امريكا وابادة السكان الاصليين
لحد اليابان لما الجيش الاستعماري
بيواجه الساموراي الياباني
بتبقى الكفة لصالح الساموراي
بقواعد المعركة التقليدية
اللي بتعتمد على ذكاء التخطيط
واستخدام السيف والقوة البدنية للمقاتل
لكن دخول السلاح الناري بيقلب الكفة تماما
لان المقاتلين مش محتاجين دلوقتي
يتقابلوا وجها لوجه
وبالتالي
كفة الجيش المحتل بتبدا تبقى اتقل
من بعد السلاح الناري
بقت فكرة المواجهة عن بعد
بدل المواجهة وجها لوجه دي
هي الهدف الاسمى اللي بتسعاله الجيوش النظامية
عشان كدا
الجيوش دي استثمرت كتير اوي في سلاح الطيران
وبقى هو السلاح الاهم في الحروب الحديثة
لان السيطرة على المجال الجوي
بتقلل تماما المواجهة وجها لوجه
وبتسمح بادارة الحرب عن بعد
وعشان كدا برضه
دا السلاح اللي بتستخدمه امريكا
في كل حروبها خارج ارضها
او في كل حروبها يعني عموما
لان امريكا كدا
ما عندهاش حروب داخل ارضها
وكمان بتعتمد عليه اسرائيل
في حربها الدايمة والمستمرة
على الشعب الفلسطيني خصوصا في غزة
لكن طول التاريخ
الانتصار برضه ما كانش حتمي ولا حاجة
معادلة القوة دي اتكسرت كتير
قدام حركات المقاومة
وحركات التحرر الوطني ضد الاستعمار
لان الحركات دي بتفكر خارج حدود المعادلة دي
واحيانا بتقدر تفرض معادلة تانية خالص
فتحول المعركة من صراع امكانيات لصراع ارادة
دا قد يبدو ليك كلام رومانسي
بس لا صدقني دا كلام واقعي
وهاشرحلك بالتفصيل دلوقتي ازاي حركات المقاومة
بسبب اختلاف فلسفتها العسكرية تماما
بتقدر كتير انها تفرض
امر واقع مختلف على الارض
وبتقدر انها تخضع
القوة العسكرية المخيفة للجيوش النظامية
حركات المقاومة بتعمل دا
عن طريق حاجتين اساسيتين
الاولى هي التفكير في المكان والزمان
بطريقة مختلفة عن الجيش النظامي
والحاجة التانية
هي الاستفادة من تراكم الخبرات الطويل
لحركات المقاومة والتحرر الوطني
في كل مكان في العالم
واللي هي بتقدم خبرة تاريخية
مضادة لخبرات الجيوش النظامية تماما
ومسار موازي من التطور في التقنيات
والاستراتيجيات والتكتيكات العسكرية
خلينا ناخدهم حاجة
يعني ايه بتفكر
في المكان والزمان بطريقة مختلفة
الجيوش النظامية بتتعامل مع المكان
باعتباره موضوع للسيطرة
وعشان كدا بتتحرك فيه ببطء وبالتدريج
ومحتاجة دايما معسكرات وقواعد
لانها بتحتاج تامن لنفسها
مراكز متصلة ببعض بشكل هرمي
من اول وزارة دفاع الاحتلال
اللي فيها قيادة الجيش
نزولا بالتدريج للفرق والالوية والكتائب
اللي بتكون متوزعة على الارض
في اماكن معروفة
وقادرة تبسط نفوذها
على المساحة الجغرافية اللي بتحتلها
لكن حركات المقاومة
مش بتفكر بالطريقة دي خالص
لانها اضعف من حيث القوة والعدة العسكرية
والاستقرار في مكان واحد
بيخليها دايما فريسة سهلة وعرضة للتدمير
وبالتالي محتاجة تكون طول الوقت بتتحرك
ومكانها مش معروف
بالطريقة دي بيبقى الجيش النظامي
كانه بيحارب اشباح
لان حركتهم خفيفة ومش بيستقروا في مكان
والنتيجة انه بيقدر
يتقدم بسهولة في اراضي المقاومة
لكن دا مش بيبقى معناه انه يسيطر عليها
لان المقاومة ما عندهاش
قواعد مستقرة على الارض زي الجيوش النظامية
وبالتالي التقدم على الارض
مش معناه ان العدو سيطر على القواعد دي
او خرجها من المعركة
دا على مستوى التفكير في المكان
لكن التفكير في الزمان كمان بيختلف جدا
بين الجيوش النظامية وحركات المقاومة
لانه زي ما بيقول
المفكر والثوري الفرنساوي ريجيس دوبريه
في كتابه ثورة في الثورة
فالحرب اللي بتخوضها المقاومة
هي حرب ضد الساعة
بمعنى ان الثوار محتاجين يكسبوا وقت
في حين ان الجيش النظامي
مش عايز يضيع دقيقة واحدة
لان وقته بفلوس وبفلوس كتير كمان
عشان كدا تطور الالة العسكرية الاستعمارية
زي ما كنت لسة باقولك
كله بيدور
حوالين الاسلحة الحاسمة عالية التدمير
اللي بتقصر عمر المعركة
في حين ان حركات المقاومة بتحاول تعمل العكس
تطول المعركة عشان تستنزف الجيش النظامي
وتزود حجم خسايره
غير التفكير في المكان والزمان
بطريقة مختلفة عن الجيوش النظامية
فحركات المقاومة كمان
بتستفيد من الخبرات المتراكمة لقرون طويلة
من نضال الشعوب ضد الاستعمار
ولان الشعوب دي كانت دايما اضعف
فهي قدرت تطور تكتيكات عسكرية
تديها اليد العليا في المعركة احيانا
او تخليها على الاقل في موقع فيه ندية
مع الجيش المستعمر
لو انت بصيت النهاردة
على الجيش الاسرائيلي مثلا
هتلاقي انه قادر يستفيد
من كل تجارب الهيمنة والاستعمار اللي قبله
سواء بقى التقنيات والاسلحة
وتجارب الابادة الجماعية
والدعاية والتجسس
كل دي خبرات اتراكمت لقرون طويلة
مع البريطانيين والفرنساويين
والامريكان وغيرهم
وفي اماكن مختلفة من العالم
ودا واضح جدا النهاردة
في الدعم الامريكي العسكري لاسرائيل
فمثلا العميد جيمس جلين
اللي هو خبير في حرب المدن
بسبب دوره في غزو العراق
كان واحد من الفريق الاستشاري
اللي بعتته امريكا لاسرائيل
في الحرب الحالية
ودا معناه انه في كل مواجهة
بين القوى الاستعمارية وبين حركات المقاومة
الاستعمار بيستفيد من كل الترسانة
والخبرة العسكرية اللي اتشكلت على مدار تاريخه
لكن الفكرة بقى اننا قدام التراكم دا
بنلاقي حركات المقاومة نفسها
بتعمل تراكم تاني مختلف
وبتستفيد من تراث طويل برضه
من تكتيكات المقاومة وخبراتها العسكرية
في الحالة الفلسطينية مثلا
هتلاقي ان المقاومة استفادت بالاساس
من 3 تكيتيكات عسكرية اقدم
كانوا مهمين جدا
في حركات تحرر وطني سابقة
الاولى هي حرب العصابات
اللي اتطورت في عشرينات القرن الماضي
في اقصى المغرب
اثناء ثورة الريف المغربي ضد الاسبان
بقيادة محمد بن عبد الكريم الخطابي
اللي قدر يكبد الاسبان خساير فادحة
ويجبرهم على الانسحاب
بكام الف مقاتل معاهم اسلحة خفيفة
عن طريق توجيه ضربات خاطفة
على تجمعات العساكر واقسام البوليس
حروب العصابات دي
بترجع بعد كدا تتطور تاني بشكل كبير جدا
في كوبا ومناطق تانية من امريكا اللاتينية
بقيادة جيفارا وكاسترو
اللي قدروا يستغلوا
معرفتهم بالجغرافيا الكوبية
سواء في المدن او في الجبال والاحراش
عشان برضه يوجهوا ضربات خاطفة وسريعة
ويرجعوا تاني يستخبوا في الجبل
ودا بنشوفه النهاردة
في علاقة المقاومة بالارض
ودرايتها بكل تفاصيلها
واستخدامها للتفاصيل دي
عشان تقدر انها تختفي وتظهر
في الوقت والمكان اللي تختاره
التكتيك التاني هو تكتيك الفدائيين
اللي طوره الفدائيين الجزائريين
في مقاومة الاستعمار الفرنسي
الفدائيين كانوا ظاهرة غريبة جدا
بالنسبة للمستعمر ما كانش قادر يفهمهم
لانه بالنسباله الجندي بيعمل مهمة
عشان ياخد قصادها مقابل ما
فازاي واحد يقرر يموت نفسه ببساطة
الفدائيين في الجزاير
كانت المعادلة بالنسبالهم مختلفة وبسيطة
هما بيحاربوا الاستعمار
وما عندهومش هدف غير هزيمة الاستعمار دا
وبالتالي التضحية بالنفس
في سبيل اخراج المحتل دا
شيء مش بس مفهوم
بالعكس دا كمان شيء
بيعمله الفدائي بنفس راضية
ودا نفس اللي بنشوفه في فلسطين النهاردة
لما المقاومة بتجهز عمليات ورا خطوط العدو
وبيبقى الجنود بالتالي رايحين
ومش عاملين حسابهم ان هما يرجعوا
واخيرا التكتيك التالت
وهو تكتيك الانفاق المحفورة تحت الارض
واللي اتطور خصوصا في فيتنام
في الخمسينات والستينات
وقت مقاومة الاستعمار الفرنسي
وبعده الجيش الامريكي
الجنرال فو نوين جياب اللي كان
من قادة المقاومة ضد الفرنسيين في فيتنام
لخص استراتيجية المقاومة في فكرة بسيطة
وهي ان الجيش الاضعف
ما يفكرش بنفس منطق الجيش الاقوى
وانما يشتغل بطريقة تانية
يعني مثلا يهاجم المناطق الضعيفة نسبيا
والاقل اهمية والوحدات الصغيرة
ومع الوقت بتزيد الخساير والتكلفة
للجيش النظامي القوي
وبيتعرض للاستنزاف تدريجيا
والاستراتيجية دي عكس خالص
منطق الجيوش الحديثة
اللي بتركز
على ضرب المواقع القيادية والمناطق المركزية
تنظيم الفيت كونج الفيتنامي
اهتم بتطوير الانفاق
وكانت هي العامل الاساسي في صموده
وانتصاره على الامريكان في حرب 68
اللي كانت كابوس
بيفتكره الامريكان لحد النهاردة
لان المقاومة قدرت باستخدام الانفاق دي
انها تسيطر على العاصمة سايجون
والحرب اتسمت باسم حرب البراغيت
بسبب التنطيط
اللي كان بيتنططه المقاومين الفيتناميين
بين القوات النظامية عن طريق الانفاق
ورغم استخدام الامريكان لسلاح الطيران
وللقصف المكثف وللحصار والخنق والتجويع
ومنع الغذاء والميه وحرق الغابات
نظام الانفاق الفيتنامي كان محكم
ومعد بطريقة دقيقة جدا
عشان يناسب المقاتلين الفيتناميين
يعني مثلا كانت الانفاق مصممة
على اد الاجسام الفيتنامية
الاصغر حجما نسبيا
بالنسبة للجندي الامريكي
خصوصا وهو لابس بدلته العسكرية واسلحته
واللي كان ممكن يلاقي نفسه اتحشر في النفق
لو اكتشفه مثلا وحاول ان هو يدخله
غير انها كانت مزودة بنظام تهوية
وكماين وممرات وغرف بتادي وظايف مختلفة
وكل دا غير اماكن الطبخ واعداد الاكل
واماكن العلاج والراحة
عشان كدا
اذا كان الجيش المستعمر بيدخل المعركة
ومعاه ترسانة مرعبة من الاسلحة والخبرات العسكرية
اللي بتنتقل من معسكر للتاني
فكمان حركات المقاومة بتدخل معاركها
وفيه تراث طويل
بيربطها بكل حركات المقاومة التانية
والاسلحة اللي طورتها
في صراعاتها ضد الاستعمار
ودا نقدر نشوفه النهاردة بوضوح
في حركات المقاومة الفلسطينية
اللي دمجت كل الخبرات اللي فاتت دي
مع خبراتها هي الشخصية الطويلة
في الصراع ضد المحتل
وبنقول خبرة شخصية طويلة
لان الفلسطينيين نفسهم اصلا
خاضوا تجاربة متنوعة جدا حروب العصابات مثلا
من اول النكبة ومرورا بالنكسة
والقتال على جبهات مختلف
في لبنان والاردن والضفة وغزة
التجارب دي هي اللي طلعت
اسماء تاريخية زي ابو منصور مثلا
اللي قاد عدد من الهجمات
 على الجنود الاسرائيليين
في الخليل في الستينات والسبعينات
ولحد دلوقتي بتطلع اسامي جديدة
زي ابراهيم النابلسي مثلا
قائد المقاومة اللي اغتاله الجيش الاسرائيلي
في نابلس السنة اللي فاتت
التجارب دي كمان
طورت اشكال مختلفة ومتنوعة من الاسلحة
من اول تجربة الطيارات الشراعية
اللي استخدمتها المقاومة في 7 اكتوبر
وكانت تجربتها الاولى سنة 1987 في لبنان
ومرورا بالعبوات الناسفة
اللي بدا استخدامها اول مرة
مع الانتفاضة التانية سنة 20
واخيرا الطيارات المسيرة او ال
اللي برضه ليها تاريخ طويل
من اول استشهاد نضال فرحات سنة 2003
وهو بيحاول يجهزها
وبعدين
جه بعده الشهيد التونسي محمد الزواري
اللي كمل تطوير فيها
عشان تشتغل اخيرا سنة 2014
وتشارك بقوة في المعارك الحالية
وكل دا طبعا
غير التطور الكبير في صواريخ كتايب القسام
من اول صاروخ قسام 1
اللي كان مداه كيلومتر واحد بس في 2001
لحد ما بقى دلوقتي
فيه صاروخ زي عياش مثلا
بيوصل مداه لحد 250 كيلومتر
عشان كدا في تاريخ الحروب الواقعية
عمر المكسب ما كان مضمون
بامتلاك التقنيات العسكرية الاقوى
والتسليح الاعلى
لان نفس التطوير دا
بيحصل قدامه تطوير تاني لتقنيات وسائل
بتشاركها حركات المقاومة
تقدر تستخدمها في المواجهة
بنشوف مثلا سلاح المدرعات
اللي المفترض انه واحد من اعمدة الحرب الحديثة
ونقطة تفوق رهيبة للجيوش النظامية
النهاردة في غزة
بتشوف ازاي قذيفة محلية الصنع
بتكلفة زهيدة زي قنبلة الياسين
بتقدر تدمر او توقف دبابة
تكلفتها ممكن توصل ل3 مليون دولار
عشان كدا بقالنا كتير بنسمع مثلا
عن نهاية عصر الدبابات
اللي بقت تكلفة ضخمة
على الجيوش اللي بتمتلكها
ومش بعيد خالص اننا نشهد بعد شوية
نهاية زمن التفوق في المجال الجوي كمان
بعد تطور المسيرات وانظمة الصواريخ
عند حركات المقاومة والجيوش الغير نظامية
بالاضافة طبعا للانفاق
اللي بتخلي سلاح الطيران اقل فعالية بكتير
وبالتالي لو كانت حركات المقاومة والتحرر
قادرة ان هي تدخل اسلحة جديدة
تقلب المعركة لصالحها
وقادرة تحقق تراكم
من الخبرة والمعرفة من كل مكان في العالم
اللي بيخلي كل تجربة مهمة للمعركة الجاية
حتى لو اصحابها ما قدروش يكملوا او ماتوا
يبقى احنا عندنا تراكم استعماري
وقدامه تراكم مقاوم
واسلحة جديدة بيطورها افراد
في مقابل ترسانات عسكرية
بتطورها شركات ومراكز ابحاث وجيوش
وبتتجرب في حروب ضحاياها بالالاف
لكن الفرق بين التراكمين دول كبير اوي
واسهل طريقة نفهم الفرق دا
اننا نفكر في دور الانسان الفرد
في كل منظومة من المنظومتين دول
الجندي المستعمر الة للقتل
واداة اتصرف عليها الاف الدولارات
لكن الفرد الواحد
من الاسامي اللي قلناها دول
ممكن يبقى بيعادل جيش كامل في خطورته
وعشان كدا الموساد بيلجا
لاستراتيجية برضه بتتسمى اغتيالات العقول
ادت في النهاية لانه يغتال
اكتر من 2700 عالم ومثقف وسياسي
فلسطيني وعربي ما بين 1948 لحد 2018
بطريقة مباشرة او غير مباشرة
ودا حسب كلام
المؤلف الصهيوني اصلا رونين بيرجمان
في كتابه انهض واقتل اولا
رغم كدا
استمرت المقاومة تفاجئ العالم مرة بعد مرة
بقدرتها على انها تعمل معجزات من العدم
وقبل احداث الشيخ جراح بسنة مثلا
كانت كتائب القسام كشفت للعالم
بعض جهود تطوير اسلحتها
وسط حصار خانق تماما
ممتد لاكتر من 15 سنة
وفي محيط متامر بين تطبيع مع العدو
وما بين عداء لوجود اي سلاح في ايد المقاومة
وكمان في ظروف جغرافية وطبيعية صعبة جدا
يعني لك ان تتخيل ان الصواريخ اللي انطلقت
في معركة سيف القدس في 2021
واللي لحد دلوقتي بتضرب اسرائيل
من غلاف غزة لتل ابيب
كانت نتيجة بحث طويل جدا
استخدمت المقاومة فيه ابسط الموارد
عشان تقدر تطور ترسانتها من الصواريخ
فمثلا اعتمدت على اعادة تدوير
الصواريخ والذخائر الاسرائيلية
اللي وقعت قبل كدا في غزة
لكن ما انفجرتش
وكمان على استخراج انابيب مياه
كان الاحتلال بيستخدمها
لسرقة المياه الجوفية من قطاع غزة
واستخدامها في انتاج الصواريخ
واخيرا انهم مثلا
اكتشفوا حطام سفن حربية
غرقانة في بحر غزة
من ايام الحرب العالمية
وقدروا ان هما يستغلوا
الحطام والذخائر اللي فيه
عشان يعملوا اسلحتهم
وطبعا دا جزء من اللي اتكشف
لكن الاكيد ان فيه تفاصيل
مش معروفة لحد دلوقتي
عايزك بقى تتخيل معايا كدا
لو كانت حركات المقاومة الفلسطينية
او الغير فلسطينية
بتحسب الامور بالمعادلة العسكرية التقليدية
للجيوش الاستعمارية بتاعة القوة والتقنية
وتفكر في فرق القدرات العسكرية والتقنية
ما بينهم وما بين الاحتلال
اللي هو يعتبر اقوى جيش في المنطقة
واعلى جيش من حيث التسليح والتكنولوجيا
ولا عمرهم كانوا هينزلوا تحت الارض
ولا يغطسوا في البحر
ولا يقربوا من مخلفات الحرب دي
كانوا هيقولوا بكل بساطة
احنا ما عندناش سلاح طيران وما عندناش دبابات
يعني المعركة محسومة لصالح المستعمر
بس الفكرة ان المعركة طول عمرها
محسومة لصالح المستعمر
ما دام هنفكر فيها بمعادلة المستعمر
لكن المقاومة بتفرض على الارض معادلة جديدة
وبتدخل عنصر جديد في المعركة
هو الارادة اللي مش بتتراجع ابدا
مهما كانت القوة اللي بتواجهها
وكتير تمن دا بيكون مؤلم جدا
لانه المستعمر بيرد عليه
بالطريقة الوحيدة اللي يعرفها
وهي المذابح والمجازر
اللي هدفها كسر الارادة دي
وتدمير اي امل عند الناس
في امكانية المقاومة
ودا طبعا تمن كبير ومؤسف
وما حدش يستحق يدفعه
وما ينفعش نجمله باي شكل
او نشوفه تمن بسيط للمعركة
لكن رغم دا بتفضل المقاومة
هي الخيار الوحيد الممكن قدام تعسف الاستعمار
وبتفضل المقاومة هي الطريق الوحيد الممكن
للوصول للهدف اللي هو التحرر
اللي بيبقى مسئولية شخصية بيشيلها
كل مؤمن بالقضية وقيمها وعدالتها وبدوره فيها
بغض النظر عن ادواتها ووسائلها التقنية
ولو ما نجحتش الجولة دي
فالاكيد انها هتبقى خبرة
بتتضاف لخبرات اتراكمت في سنين طويلة جدا
وبالتاكيد هتادي في يوم من الايام للتحرر
زي ما حصل قبل كدا برضه في تجارب اقدم
وزي ما قالت شيرين ابو عاقلة
بدها طول نفس خلي المعنويات عالية
