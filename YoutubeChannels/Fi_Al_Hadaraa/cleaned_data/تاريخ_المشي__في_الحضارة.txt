رجليا دابت
انزلك حجر قص بالمرة يا سي موحة
والله تعبان جدا يا سعدني
رضا بقى يخليني اوصل اوردرات
مشي على رجلي
مش كان يا ابني جايبلك مكنة
وكل شوية بتقولي رايح مشوار بال
هاعمل مصلحة بال
كان زمان
خلاص بعنا ال
والمبيعات نزلت الارض
اعتبرها رياضة يا اخي
وبعدين صحيح انتم ايه اللي وقعكم كدا
عيل ابن حرام مستلمنا على النت
خسرنا كل حاجة
لا حول ولا قوة الا بالله
رفرف
بس انت صحيح مش قلتلي من شوية
ان رضا راح يوصل اوردر كبير
اللي هو تاني يمين
بعد الشارع الريحاني دا تقريبا
زمانه هناك دلوقتي قرب يوصل
ايه دا هو انت عرفت منين
الحقوني خبيني والنبي يا سعدني
ايه يا لا يا رضا يا لا فيه ايه
ما فيش
انا رحت اسلم الكوردر
لقيت كل الزمايل القدامى
ولقيت ابويا ولقيت امي ولقيت البوليس
الا العميل ما شفتش وشه
ايه التهريج دا
بوليس ليه هو احنا تجار مخدرات
انت السلاحف لحست دماغك على فكرة
واد يا رضا مش شاكك ان ممكن حد
يكون عارف تفاصيل الاوردر دا ومبلغ عنك
يعني ولاد الحرام كتير انت عارف
سعدني
انا في عرضك
اوعى تسلم اخوك
سقط رضا
والف نصل حاد
يريد نحر عنقه
يا ابن الجنية قلتها ازاي دي
انا قديم اوي ياه
بص بصراحة يا رضا يعني
انا مش هاقدر اخبيك عندي هنا
ليه
هافكر اكون ايجابي تجاه المجتمع اسلمك
طب ما تخليك سالب المرادي
نزل ايدك يا لا
طيب يا عم
ادي الكابليكشن اهو
مسحته
لا هتضعف برضه وهترجع تاني
وبعدين دا انت في دخلة 
ولا يا موحة
افتح جروب الفي اي بي على التروجرام
اتفضل يا مستر رضا
عملاءنا الكرام 
انا اللي هاشوفه وشه هنا تاني
هاعوره هه
يلا يا ولا ال سلام
طرب
حمد لله على السلامة يا صاحبي
الله يسلمك
بس لو اعرف مين اللي سلمني هافشخه
هالعب بيه الكورة
هاطلع
حمد لله على السلامة يا صاحبي
الله يسلمك يا حبيب اخوك
طب واحنا كدا هنعمل ايه
هناكل منين ونشرب منين
هنشحت ولا نسرق ولا نتاجر في المخدرات
طيب اوي الواد سامح دا
انا كنت ناوي اعمله ستافة باسمه
صديقي الانسان
امتى اخر مرة اتخانقت فيها مع اهلك
ولميت حاجتك ومشيت في الشارع
وانت مش عارف رايح فين ولا هتبات عند مين
وما فيش في جيبك الا حق المواصلات
وبعدين بعد ما مشيتلك شوية حلوين كدا
وشميت شوية هوا
لقيت نفسك خلاص هديت
وقلت كفى الله المؤمنين شر القتال
وقررت ترجع بيتك وكان شيئا لم يكن
فيه عادة كدا عند بعض قبائل الاسكيمو
الواحد لما يكون متضايق
يمشي لحد ما يحس انه راق واعصابه هديت
وبعدين بعد ما يروق واعصابه تهدا
يقوم غارس عصاية في الارض
يعلم بيها المسافة اللي خدها لحد ما هدي
واللي بتعبر في نفس الوقت
عن كم الغضب اللي كان جواه
كل ما كان محتاج يمشي اكتر عشان يروق
كل ما كان الغضب اللي جواه اكبر
ويبقى الغضب بيتقاس بالمسافة
اللي محتاج تمشيها عشان اعصابك تهدا
كان المشي دا علاج سحري
لمشاعر الضيق والاكتئاب
وحسب كل مشكلة
بتتحدد المسافة اللي انت محتاجها
عشان تصفى وتستعيد اتزانك النفسي تاني
الجراح وعالم الحفريات البريطاني جون نابير
اللي قضى حياته في دراسة تطور الاقدام
والاطراف البشرية والمشي بشكل عام
بيقول ان المشي على الرجلين دا
نشاط غريب جدا
وبيسميه نشاط كارثي
لانه بيخلي الانسان طول الوقت
مهدد انه يقع من طوله
او يتشنكل يقع على وشه
عكس الحيوانات
اللي بتمشي على 4 رجول وبتكون متوازنة اكتر
وعشان كدا
فالاطفال بياخدوا وقت في تعلم المشي
وبيقعوا كتير
لحد ما يعرفوا يتحكموا في جسمهم كله
بحيث يبقوا متوازنين على رجليهم
لكن في اللحظة اللي بيتعلموا المشي فيها
عالم جديد تماما بيتفتح قدامهم
بابعاد جديدة ومدى اوسع للرؤية
ولاكتشاف العالم باستخدام الايدين
عشان كدا علماء الاحياء بيعتقدوا
ان المشي على الرجلين
كان عنصر حاسم في تطور البشر
ونمو ذكائهم وقدرتهم على بناء الحضارة
لان المشي حرر الايدين من عبء التنقل
وخلانا نقدر نستخدمهم
عشان نتحكم في الحاجات اللي حوالينا
ونصنع ادوات واسلحة ونستعمل النار
ودا ادى البشر مهارات جديدة
مش موجودة عند اي حيوان تاني
قبل كدا العلماء كانوا فاكرين
ان ذكاء الانسان ونمو دماغه
هو اللي ادى لمشيه على قدمين
لكن بعد اكتشاف عدد من الحفريات
اهمهم لوسي اللي اكتشفها العلماء
في اثيوبيا في السبعينات
وبعدها
اردي في اثيوبيا برضه في التسعينات
اكد العلماء ان المشي على الرجلين
او انتصاب القامة يعني
سبق تطور الذكاء
وبالتالي الارجح ان المشي
هو اللي دفع تطور الذكاء
مش الذكاء هو اللي خلى الانسان يمشي
لو فكرت تاني كدا في وصف المشي
بانه مقاومة للسقوط حسب كلام نابير
وتاملت في التعبير دا
هتقدر القيمة الوجودية لتجربة المشي ككل
اللي انت من خلاله
بتقاوم تحلل الجسم ومرضه
والغضروف اللي بينخرب وهو قاعد ما بيتحركش
زائد ان المدى الاوسع للنظر
اللي اكتسبناه بسبب المشي
بيوسع كمان قدرتنا على التفكير
والحركة لمسافات طويلة بمجهود اقل
خلتنا نقدر ننتشر حوالين العالم بسهولة
وهي اللي خلقت
التنوع العمراني والثقافي الرهيب للبشر
الفيلسوف الفرنسي فريدريك جرو
في كتابه فلسفة المشي
بيقول ان المشي مش رياضة
زي ما بيتم تسويقه في الثقافة المعاصرة
لكنه حاجة اكبر من  كدا بكتير
لان المشي تجربة وجودية كاملة
بنكتشف فيها يعني ايه انك تكون انسان
ودا لان الرياضة
بيكون فيها انضباط وقوة وتحمل
وسهل تتحول بعد كدا لاستعراض
نحب نتفرج عليه او نتابعه
من موقع الجمهور
لكن المشي مش كدا
المشي ما فيهوش كسبان وخسران زي الماتشات
وما حدش هيحب يتفرج عليه
وما بيكونش ليه وقت محدد مسبقا
يعني ما حدش مثلا بيقول لحد
تعالى نتمشى ساعة
يعني ممكن اقولك تعالى نتمشى لحد البيت
او نتمشى لحد القهوة
لكن مش باحدد المشوار
المفروض ياخد وقت اد ايه
ممكن نتمشى كيلو في ساعة
لو حابين الصحبة
وممكن نتمشى الكيلو دا في 5 دقايق
لو ماشيين مع حد مش طايقينه
وعايزين نخلص منه
عشان كدا جرو بيقول ان المشي ما لهوش هدف
والا هيخسر متعته وقيمته النفسية والوجودية
المشي اللي ما لهوش هدف دا
بيتميز بالتباطؤ واللكاعة
لان المشي الهادف عايز يوصل لوجهة معينة
ويحقق هدفه بسرعة
سواء كان الهدف دا شغل
او سوبر ماركت او معاد مع حد
لكن جزء من متعة المشي غير الهادف
هو الحرية الكاملة اللي بتحسها مع اول خطوة
وانت مش عارف انت رايح على فين بالظبط
واذا كان اللي هتشوفه في طريقك دا
هيبسطك ولا هيزعجك
وبعد شوية مشي
تلاقي نفسك اكتسبت ايقاع معين
وسرحت مع كل خطوة
والاحلى من دا
هو الالفة اللي بتحسها في الشوارع والاماكن
بعيد عن اوضتك الضيقة
زائد طبعا صديقي الانسان
متعة الاكتشاف
مع كل مبنى مختلف او شجرة مميزة
واستمتاعك بتتابع الالوان والاشكال والاصوات
والروايح اللي بتقابلها طول ما انت ماشي
حتى لو الشوارع اللي انت بتتمشى فيها
وحشة او مكسرة
بيفضل المشي فيها تجربة مميزة
لانك بتلاقي دايما نشاطات جديدة تلاحظها
او حاجات اتعودت تشوفها
لكن ما ركزتش فيها قبل كدا
بتتفرج على ناس
بتحاول تعيش وتستمتع بالحياة
في حدود المتاح ليها
جايز يجيلك احباط لما تقارنهم
بناس تانية في اماكن تانية عايشين عيشة احسن
سواء كنت انت عايش زيهم
او ظروفك مختلفة عنهم
لكن في كل الاحوال
هتكتسب قدرة على التعاطف معاهم
لان في اللحظة دي بتكون شايفهم
تقدر تلاحظ ازاي السلوك
والعادات الاجتماعية بتختلف من مكان لمكان
بحسب الطبقات
والنمط العمراني وتخطيط الشوارع
جرو شايف اننا محتاجين نبص للاطفال
ونتعلم منهم عشان نفهم المشي
يعني الشخص البالغ بيصنف
مكونات العالم حواليه لمجموعات
وكل مجموعة بيقابلها في دماغه بمثال معين
يعني مثلا لما عينه بتيجي على شجرة
مش بيحتاج يفكر في تفاصيلها اوي
هي بالنسباله شجرة
زي كل الشجر اللي شافه في حياته قبل كدا
واللي لما بيحاول يفكر فيه عادة
بيفكر في شكل واحد معين للشجر
فتبقى كان كل الاشجار بالنسباله
شجرة واحدة بتتكرر
وكل البيوت والشوارع شبه بعض
واهمية كل حاجة
بس في الوظيفة اللي بتاديها
لكن الطفل صديقي الانسان اللي لسة
ما عندهوش قدرة البالغين على التجريد دي
بيشوف كل حاجة لوحدها منفصلة عن غيرها
كل شجرة هي كيان مميز ومختلف
عن الاشجار التانية
كل بيت مختلف عن البيت اللي قبله
وكل شارع بيحرك جواه شعور معين غير التاني
وكل حاجة او مكان ليهم معاه قصة
وفيهم حاجات مجهولة
عايز الطفل دا ان هو يكتشفها
ودا بيدي للطفل متعة التجريب
واكتشاف التفاصيل والفروق
اللي بتميز الحاجات عن بعض
جرو بيقول اننا
لو جربنا نفكر زي الاطفال واحنا ماشيين
هنستمتع اكتر
وهيبقى معانا حل دايم للوحدة والملل
لان ما فيش حدود صديقي الانسان
لتنوع الاشياء القابلة للملاحظة في العالم
ولاننا نقدر ننزل نتمشى في اي وقت تقريبا
اكيد طبعا الموضوع بيختلف
بالنسبة للشباب عن البنات
واكيد برضه حتى الشباب ما يعرفوش يتمشوا
في اماكن معينة في اوقات معينة
لانها هتبقى خطر عليهم
ممكن حد يقف يثبتهم مثلا
لكن بشكل عام
هتفضل التمشية نشاط متاح لكل الناس تقريبا
حتى لو في ظروف مختلفة
ما دام طبعا عندهم القدرة البدنية
على انهم يمشوا
عشان كدا لو ركزت في المشي
هتحس بمشاعر امتنان لكل جزء في جسمك
لرجليك انها قادرة تشيلك من مكان لمكان
ولعينيك انها قادرة
تقيس المسافات وتميز الاشكال
ولمناخيرك انها قادرة
تميز الروايح الجميلة عن الروايح المنفرة
لان طول ما انت قاعد
حواسك يا دوب بتكون شغالة
وبتلقط حاجات قليلة
لان المجال المتاح للاحساس بيكون محدود جدا
والمناظر والروايح والاشكال والاصوات
ثابتة تقريبا ومش بتتغير
لكن بمجرد ما تنزل تتمشى
فالمجال بيوسع
وتشوف وتسمع وتشم وتلمس حاجات اكتر
بتبقى في حالة استغراق حسي
يعني حواسك كلها بتتشغل بتجربة العالم
وبتبدا تقرب عشان تشوف اكتر
وتميل عشان تسمع اوضح
وتركز عشان تشم بتمعن
دا طبعا غير ايقاع المشي الهادي المنتظم
جرو بيقول انه
ودا لان الايقاع المنتظم لحركة القدمين
وتنظيم التنفس اللي بيحصل في المشي
بيخلصنا من الافكار المشوشة والمزعجة
وبيصفي الذهن
فنقدر ساعتها نركز
في الحاجات المهمة بالنسبالنا فعلا
مش الحاجات المفروضة علينا
بشكل لاواعي مثلا
الرهبان البوذيين صديقي الانسان
بيوصفوا العقل بالقرد
لان العقل بيقعد ينط من فكرة للتانية
زي ما القرد بيقعد يتنطط من شجرة للتانية
واحسن طريقة لوقف التنطيط دا
هو انك تخلق تيار مضاد
يفضل هه انه يكون
نشاط بدني مكرر ومنتظم
زي التنفس مثلا او المشي
العقل يتشغل فيه بحركة الشهيق والزفير
او حركة الرجلين
فينسى الافكار المزعجة منه لنفسه
لان العقل مش هيقدر يركز
في الحاجتين مع بعض
دا غير ان المشي صديقي الانسان
ولا محتاج فلوس ولا محتاج وجهة معينة
محتاج بس قدرة على الحركة
والمشي في الشوارع مش نشاط استهلاكي
عكس مثلا تجربة المشي في المول
اللي هي تجربة
ما بيكونش فيها نفس صفاء الذهن
لان المول مصمم
بحيث يغرقك بحاجات تشد انتباهك
كل 2 متر فيه فتارين وحاجات معروضة وتخفيضات
وانت عينك عمالة تتحرك من هنا لهنا
الفرق دا بقى مهم جدا
لانك لما بتتمشى مع حد في الشارع
بيكون فيه مساحة اكبر بكتير
ان شخصياتكم تبان بشكل فيه اريحية
تقدروا تحكوا وتوصفوا مشاعركم وافكاركم
وتتكلموا عن احلامكم
من غير ما تبقوا مستعجلين
او من غير ما تبقوا مشغولين
بحاجة عايزين تشتروها او معاد عايزين تلحقوه
عشان كدا نصيحتي للناس
اللي ما بتعرفش تفتح مواضيع في ال
انها تجرب تتمشى شوية
وانت هتلاقي المواضيع اتفتحت لوحدها
لان تنوع الحاجات اللي بتصادفوها
وتتعرضولها وانتم ماشيين
هيجر خيط الكلام بعكس ما تكونوا قاعدين
في نفس المكان وحواليكم نفس الاشخاص
وبعدين علي جمعة قال حلال
الخيال بيعطل
وبعدين مش قصدي صديقي الانسان
انك تبقى بخيل يعني
وما تعزمش ال بتاعك في مكان
لا عادي اقعدوا بس جربوا تتمشوا برضه
اعزمها على السينما يا سيدي
شفت انت صديقي الانسان فيلم  
اهو دا فيلم بيلخصلك
كل اللي انا باقولهولك دا
2 بيتقابلوا صدفة في القطر
وهما بيقروا نفس الكتاب سبحان الله
وبعدين بيلفوا المدينة كعب داير لحد الصبح
والمشي والتجوال الحر دا
هو اللي بيحفز خيالهم ويفتحلهم مواضيع
وبيخلقلهم نشاطات مشتركة
قايمة على انهم بيكتشفوا اماكن
وبيقابلوا اشخاص بالصدفة
ودا اللي خلى العلاقة بينهم تتطور بسرعة
والاهم من دا كله انه صفى ذهنهم
واداهم درجة من الراحة
عشان يحكوا عن نفسهم ويعبروا عن شخصياتهم
من غير اي تصنع او ادعاء
والمشي مش بس وسيلة
لفتح مواضيع صديقي الانسان
لكن كمان وسيلة للتفكير
عشان كدا
معروف ان الفيلسوف الاغريقي ارسطو
كان بيحب يتناقش مع تلاميذه
وهما بيتمشوا في اروقة المدرسة بتاعته
ودا السبب انهم اتسموا المشائين
من كتر المشي يعني
خليني اقولك على الكبيرة بقى
الفعل اليوناني اصلا اللي بيعبر عن المشي
اللي هو 
معناه كمان الحديث
يعني المشي والحديث
بيتعبر عنهم بنفس الفعل دا في اللغة
كانهم الاتنين مرتبطين ببعض جدا
وكانك مش ممكن تتمشى
من غير صاحب تحكي معاه
ومش ممكن تحكي مع صاحبك
من غير ما تتمشوا
وحتى في الفلسفة الحديثة
بنلاقي الفيلسوف الفرنسي جان جاك روسو
بيقول ان اوضة مكتبه
كانت فضاء الريف الواسع
اما بييجي يشتغل مش بيقعد على المكتب
لا بياخد نفسه وينزل يتمشى
دا طبعا صديقي الانسان
لانه شغال فيلسوف برضه ما هواش محاسب يعني
بس يبدو عموما ان المشي
كان بيحقق جوهر الحياة
اللي الفلاسفة الرومانسيين بيدوروا عليه
وهو البساطة بعيدا عن تعقيدات الحضارة
المليانة بالنفاق والتصنع
والتوقعات والامال الكبيرة
اللي بتسحل اصحابها لحد ما تجيبلهم اكتئاب
افكار روسو نفسه
عن الانسان في حالة الطبيعة
قبل ما الحضارة تفسده
اللي كان قادر يتجول بحرية
من غير هموم او قلق على ممتلكاته
او خوف من المجهول
الافكار دي متاثرة بتجربة شبابه
اللي قضاها في التجول لمسافات طويلة
بين المدن والبلدات الفرنسية
فريدريك نيتشه الفيلسوف الالماني
صاحب الشنب الشهير
قال ان المشي هو مصدر كل فكرة ذات قيمة
وكان معروف عنه
انه كان بيمشي 4 ساعات على الاقل يوميا
ويقال انها وصلت
في مرحلة معينة من حياته ل8 ساعات
تخيل صديقي الانسان بيمشي  كامل
8 ساعات مشي في اليوم
بس دا مش غريب طبعا على فيلسوف
 كان بيمجد العواطف والغرائز
على حساب العقل والمنطق
لان المشي شكل من اشكال التعبير والاستمتاع
بقدرة الجسم على الوجود والحركة والفعل
ولان الافكار اللي بتجيلنا واحنا ماشيين
ممكن تبقى عفوية ومصدرها الوجدان
بعكس افكار المكاتب اللي بتحتاج
تنظيم وتحليل منطقي وتقليب في الكتب
ودا اللي نيتشه ما كانش بيحبه
وبنلاقي ان الاتجاه دا
اثر في الفلسفة الالمانية بشكل عام
عشان كدا مارتن هايدجر مثلا
واحد من اهم الفلاسفة الالمان في القرن ال20
كان مخلي التجول جزء اساسي
من روتينه اليومي
اللي هو في وقت عزلته في كوخ صغير
في الغابة السوداء
اللي هي واحدة
من المناطق الريفية الجميلة في المانيا
السكون والصمت اللي هتحس بيهم
وانت بتتمشى في مكان زي دا
اكيد هياثر على تفكيرك
لما تسمع صوت خطواتك اللي فجاة بقى واضح
كانك بتكتشف مشيتك لاول مرة
فتاخد بالك انك عايش
وموجود في العالم دلوقتي
وكان ممكن ما تبقاش موجود في العالم
والكون ما كانش هيتاثر بغيابك
وتبدا تتامل نفسك وتتامل الوجود العجيب
اللي لقيت نفسك فيه من غير ما تختاره دا
لكنك بالرغم من كدا
قادر تختار هتعمل فيه ايه
وهتمشي في انهي طريق
التجربة دي كلها
بيسميها هايدجر الاصالة الوجودية
القلق اللي بتحس بيه
اما تستوعب انك قادر تختار اي حاجة
حتى لو فيه اختيارات مرفوضة بديهيا
زي انك تحط ايدك في النار مثلا
او تخبط دماغك بمفتاح انبوبة
بس مجرد فكرة انك عندك الحرية التامة
انك تعمل دا وتتحمل تبعاته
بدون ما حاجة تمنعك حتى لو كنت هتاذي نفسك
هي فكرة مثيرة للقلق
وما فيش شك
ان كتير من الافكار دي جت لهايدجر
في اثناء ما كان بيتمشى
وبيفكر في وجوده وفي العالم
لان حتى فكرته عن الحقيقة
كانت دايما متاثرة بفكرة المشي
بالنسبة لهايدجر الحقيقة مش معرفة منطقية
او بتلاقيها بالتفكير المجرد
لا الحقيقة هي ان حاجة
تظهر قدامه او تتكشف
دا غالبا بيفترض انك تكون ماشي
فاللحظات اللي بتصادف فيها حاجة جديدة
او تكتشف فيها حاجة
ما شفتهاش قبل كدا وانت بتتمشى
كانت مؤثرة جدا في تصور هايدجر
عن الحقيقة والمعرفة
طبعا انا مش قصدي بالكلام دا خالص
صديقي الانسان انك تروح تمشي في الغابة
او ان دي بس هي التجربة المفيدة
او الملهمة في المشي
لانه في المانيا برضه
وفي نفس الوقت تقريبا
كان فيه فيلسوف الماني تاني
هو فالتر بنيامين
بيفكر في معنى المشي
في المدن الصناعية الحديثة
بيلاحظ بنيامين
ان المشي في المدينة الحديثة
مختلف جدا عن المشي في الريف
او الاماكن الطبيعية اللي زي الغابات
او حتى في المدن الاقدم
لان المدن دلوقتي بقت اكبر بشكل مرعب
وبالتالي اللي بيتمشى في المدينة
بيلاقي نفسه بيتنقل فجاة
بين مناطق مختلفة عن بعض في كل حاجة
مختلفة عن بعض في العمارة والدوشة
وجودة الهوا والطبقة الاجتماعية
مع انه ممكن ما يبقاش مشي مسافة كبيرة
زي مثلا لو خدت بعضك واتمشيت
من السيدة زينب لجاردن سيتي مثلا
والاكيد كمان
انك ممكن تمشي في المدينة كتير جدا
من غير ما تلمح اي اثر للطبيعة
لان المدينة نفسها بقت  قائم بذاته
زي ما تكون ماشي في الغابة
من الحديد والخرسانة مستقلة بنفسها
وسكانها ممكن يقعدوا بالشهور والسنين
منفصلين عن الطبيعة
والزحمة والحشود اللي اتجمعت
في المدن الصناعية بالكثافة دي
خلت حركة الناس متسربعة وتنافسية
وخلتهم اغراب وفضائيين بالنسبة لبعض
غالبا بتحس وانت ماشي في المدينة
ان الناس دول نازلين من بيوتهم بس
عشان يزاحموك في المواصلات
او يسدوا عليك الرصيف
الوشوش الكتيرة دي
لناس عمرك ما شفتهم ولا هتشوفهم بعد كدا
بتزود شعور الغربة
وبتحطك غصب عنك في منافسة معاهم
لانك زيك زيهم
اما رايح شغل او راجع من الشغل
او عندك معاد او بتوصل حاجة لحد
ودا بيخلي المكان كله بشكل عام عدائي
وما فيهوش الفة
ودا مش بسبب الزحمة او العدد
لان الالفة ممكن تبقى موجودة
عادي جدا وسط الحشود
زي التجمعات الدينية مثلا او المظاهرات
او ماتشات الكورة او الحفلات
بنيامين بقى شايف ان المشي بلا هدف
واحد من الطرق اللي ممكن
ترجع الالفة تاني بينك وبين المدينة
عشان كدا
بيقترح شخصية المتسكع او ال
اللي اتطورت الاول في الثقافة الفرنسية
ومعناها انك تنزل تتمشى في المدينة
بلا داعي وتراقب كل حاجة
بعيدا عن اي ضغوط او رقابة خارجية
والهدف من دا اكتشاف الجمال المستخبي
ورا المالوف والمكرر
يعني جرب كدا صديقي الانسان مثلا
انك تمشي في المدينة بدون وجهة
وتسيب الصدفة هي اللي تحدد طريقك
او تحدده مثلا باختيارات عشوائية
زي انك تقرر تدخل يمين
بعد اول عربية فول تقابلك
او تمشي في نفس اتجاه
اول عربية زرقا تشوفها
او تدخل اول شارع يبدا بحرف ع
الحالة دي
بيسميها الفيلسوف الفرنساوي جي ديبور
الانجراف وبيعتبرها تجربة محفزة للخيال
وبتساعدك على اعادة امتلاك المكان
بدل ما تكون حاسس بالغربة عنه
لكن طبعا صديقي الانسان
دا لا يمنع انك احيانا
مش هتعرف تمشي مكان ما انت عايز
وهنا بتبانلك الدلالة السياسية للمشي
زي ما النظام الصهيوني مثلا
بيمنع الفلسطينيين
من المشي في شوارع معينة
او احياء بكاملها
وزي برضه ما النظام النازي كان بيمنع اليهود
من التجول بحرية برة ال
ودا لان المشي بحرية في مكان معين
هو اساس انك تكون
صاحب حقوق مدنية وشخصية في المكان دا
وانك متساوي مع غيرك مبدئيا
طالما قادرين تتحركوا في نفس المكان
من غير تمييز
وعشان كدا برضه صعوبة المشي
بنفس درجة الحرية دي للستات
ممكن تبقى بتقول حاجات كتير
عن علاقة الستات بالمجال العام
وبالنظام الاجتماعي اللي احنا عايشين فيه
لانه صديقي الانسان اي مكان
ما تبقاش قادر تمشي فيه بحرية
غالبا محتاج تفكر كويس
في انتمائك للمكان دا
وفي طبيعة السلطة اللي بتنظم علاقتك بيه
ويلا بعد اذنك بقى صديقي الانسان
هاقوم اتمشى شوية انا كمان
بس هنا يعني في الصالة عشان الوقت اتاخر
واخاف بصراحة لو نزلت الشارع اتثبت
يلا صديقي الانسان تصبح على خير
