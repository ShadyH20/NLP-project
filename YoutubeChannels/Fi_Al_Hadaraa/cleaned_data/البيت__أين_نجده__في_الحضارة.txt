يا ريم انا ابعد ما يكون
عن اني انا اشتري شقة دلوقتي تماما
كل العملا كانوا فاكرين انهم بعيد يا محمد
احلم انت بس
احلم هو السرير اللي جوا دا
بيجيب احلام يا ريم
دا انا بنام بنص جسمي
واصحى ابدل مع النص التاني
انا بنام على شوطين يا ريم
مهو عشان كدا انا عايزة اساعدك
قولي نفسك تقعد فين
نفسي اقعد فين
نفسي اقعد في اي حتة غير العمارة الوسخة دي
خلي عندك طموح اكتر من كدا شوية
ما تبقاش محبط كدا
محبط
بصي حواليكي كدا
الارضية بتزيق
الحيطة دي وقعت مرتين
الباب دا مفتوح للجميع
حتى الحمام بدخله حجلاته
يعني ايه حجلاته
حجلاته دا اللي هي كدا
بنطلوني اوسع منه
حتى الاوضة المقفولة دي
انا كنت فاكر ان هي مخزن
طلع عم شلبي مربي فيها بط
طبعا البط دا عاملك ازعاج
لا عم شلبي اللي عاملي ازعاج
البط جاي هنا غصب عنه زيي بالظبط
هو البيت هنا كام اوضة
البيت هنا اوضة ونص
وفيه نص تاني كدا بطبخ فيه بالجنب كدا
كفاية سلبية بقى يا سعدني
ما نفسكش تغير البيت
ويبقى عندك بيت كدا 4 اوض
4 اوض
بتوعي لوحدي
ومنظر الزرع كدا قدامك كل يوم
يا جماله يا جماله
واوضة دريسينج حلوة كدا
اه دريسينج
هو مش دا اللي بيتحط على السلطة
ريم بصي انا موافق
انا اقتنعت
خدي اعتبري دا اول قسط
ولا اقولك استني
هاتي بس عشان عايز اجيب سجاير
هي دي كل فلوسك
امال صانع محتوى وجاي من على اليوتيوب
لا مهو اصل انا فرع اليوتيوب الفقير
هو المقدم غالي اوي كدا
50 جنيه
50 الف جنيه
لا مهو اكيد مش 500 الف جنيه
5 مليون جنيه
امسك يا محمد
انا هروح اشوفلي حد من الفرع الغني
يا ريم
طب واقفة عليكي
من غير الدريسينج بكام طيب هنتفق
الكلام اخد وعطا
يلا
صديقي الانسان يعني
انت كل اسبوع قاعد عندي هنا في الصالة
وعمال احكي معاك واصبلك في شاي
وانت عمرك ما فكرت تعزمني في بيتك ولا مرة
يا راجل طب عشان العلاقة تبقى خد وهات
مرة عندي ومرة عندك
مرة عليك ومرة عليا
ولا انت ظروفك في البيت ما تسمحش
عارف صديقي الانسان
ان احنا عندنا معاد حلقة دلوقتي
بس لا مؤاخذة فيه واحدة صاحبتي
لسة نازلة من باراتي عاشقة للون الاصفر
فلا مؤاخذة
المهم يعني في السريع كدا
اديني انت بس عنوانك وما تقلقش
سيبه في الكومنتات
ومش هدخل بايدي فاضية والله العظيم
هجيبلك معايا كيلو موز وصينية بسبوسة
بس لا صحيح صديقي الانسان
يعني بغض النظر عن عزومات المراكبية
تفتكر ايه الفرق بين بيتي وبيتك
وبيت اي حد تاني
او يعني بتعبير اخر
ايه اللي بيخلي البيت هو البيت
المكان اللي بنرتاح فيه
وبنحس اننا مترستقين وواخدين راحتنا
زي ما انا قاعد معاك كدا
صديقي الانسان دلوقتي
ازاي البيت مع ان هو المكان الوحيد
اللي تقدر انك تمارس فيه حرية مطلقة
قد تصل الى الهمجية في بعض الاوقات
يعني تقدر مثلا
تحط رجليك المبلولة على الكنبة
او ترمي لباسك المقطع على الانتريه
او تحط دماغك في الفرن
ما حدش هيمنعك
بس رغم كدا انت بتبقى مهتم
بنضافته وتنظيمه بالشكل اللي يريحك
ودا لانك حاسس انه مكانك وماواك
اللي بيضمك اخر اليوم
والمساحة اللي بتعيد فيها تجميع نفسك وطاقتك
عشان تعرف تواصل الحياة تاني يوم
صديقي الانسان طب هو يعني ايه بيت بالظبط
الشاعر الامريكي روبرت فروست كان بيقول
بمعنى انك مش مطلوب منك
تقدم حاجة او تعمل حاجة
عشان تستحق الوجود في البيت
حاجة كدا زي الجنسية
بتنزل من بطن امك بيها
لو فشلت في كل حاجة في حياتك
بيفضل برضه مفتوح ليك
مفيش اي معايير معينة من الجدارة او الاستحفاق
بتقولك ينفع تقعد في بيتك ولا لا
عشان كدا كتير مننا لما بيفكر في البيت
بيفكر مباشرة في بيت الطفولة
او البيت اللي اتربى فيه مع اهله
لما كان قاعد واكل شارب نايم
عامل حاجات تانية ببلاش
ولا حد بيقولك هات ايجار
ولا حد بيقولك كل شوية صلح حنفية الدش
طبعا في بعض الاحيان
بيكون البيت دا برضه مكان ضاغط عليك
ومرهق ليك نفسيا وجسديا حتى
على حسب علاقتك باهلك شكلها ايه بالظبط
ولو كان دا الوضع
هتلاقي نفسك حاسس بالغربة عنه
ومحتاج لسة تدور
على المكان اللي هيبقى بيتك
اول مفتاح بيساعدنا
اننا نفهم معنى البيت فعلا
هي الاماكن اللي بتكون بيوت
لكنها برضه مش بيوت اوي
زي الشقق اللي بنعيش فيها مؤقتا
او الشقق المفروشة والمتاجرة
وبيوت الطلبة والمغتربين
صديقي الانسان
حتى لو انت حاليا مش عايش في بيت ايجار
ففيه احتمال كبير اوي
انك عند نقطة معينة في حياتك
تعيش في بيت ايجار
فيه دراسة
عملها موقع اسمه  في 2018
باستخدام الداتا
اللي بتجمعها الامم المتحدة والاتحاد الاوروبي
بصوا على 30 دولة لقوا ان 21 منهم
نسبة المستاجرين فيهم
بيزيدوا كل سنة عن التانية
والظاهرة دي واضح انها اقوى كمان
في اوروبا والدول المتقدمة
سويسرا مثلا
عندها اكبر نسبة مستاجرين في العالم
وبييجي بعدها دول زي المانيا
وفرنسا وبريطانيا وكندا واليابان
يعني باختصار
ممكن نقول ان المدن العالمية الكبيرة
بتتجه للنموذج دا بالتدريج
بترفضه على سكانها
وحتى في المدن العربية الكبيرة
سهل جدا تشوف انه بالنسبة لمعظم الناس
امتلاك شقة بقى اصعب من زمان بكتير
خصوصا لو عايز مثلا
تروح تعيش جنب شغلك ودراستك
وفي الوضع الحالي دا
ويمكن في المستقبل القريب
كتير من الناس تقضي حياتها كلها
في شقق متاجرة
يعني مكان معيشتهم ما يبقاش ابدا ملك ليهم
الناس اللي عاشت في اماكن متاجرة
هتكون عارفة فعلا 
ان البيت دا موضوع معقد اوي
وانك عشان تقول على مكان انه بيتك
ساعات دا بيبقى صعب
ومش بييجي غير بعد جهد
يعني اللي بيحصل للمغترب او الشخص المستقل
اللي راح يعيش في المدينة الجامعية
او في بيت الطلبة
او اجر شقة مفروشة وقعد فيها
انه فجاة بيلاقي نفسه لوحده
في بيوت مش بتاعته
ومع ناس ما يعرفهومش
وما بيبقاش عارف
هو مضطر يستحمل عيوبهم ولا لا
لانك لو كنت بتستحمل اخوك مثلا
اللي بيتخانق معاك
كل لما بتدخل الحمام بالشبشب بتاعه
فهو في النهاية اخوك ولازم تستحملوا بعض
انما زميلك في السكن
اللي بتصحى تلاقيه سهران من امبارح
بيعمل تجارب نووية في المطبخ
اللي انت كنت قاعد قبلها
6 ساعات بتنضف فيه دا هتستحمله ازاي
والبنت اللي بتستحمل امها
اللي بتضيق عليها في الرايحة والجاية
وتقولها
مفيش بنات ترجع البيت بعد الساعة 9
في الاخر لازم تستحملها لانها امها
انما ايه اللي يخليها تستحمل البواب
اللي قاعد يبصلها بصات مش حلوة
في الراحة والجاية
ومركز في تصرفاتها
كانها جاية تبث الفتنة والفساد في المنطقة
مساحات واماكن السكن الجماعي دي صديقي الانسان
بترفض تماما
انك تكون علاقة حقيقية مع البيت
لان كتير منها
بيكون اماكن اصلا تحت رقابة شديدة
ودا بيشمل المدن الجامعية
وكل انواع سكن العزاب والطلبة والعمال
لان المجتمع بيكون شايف
ان العزاب عموما لسة صغيرين
ومحتاجين قيود على حريتهم
بس كمان لان المساحات دي
معمولة بمنطق انها بياتة والسلام
عشان تصحى تذاكر او تكمل شغل
فالبيت مش بيتك
انت حدودك سريرك واوضتك
وبرة دا انت وشطارتك بقى
تتفاوض على مساحتك في الصالة والمطبخ والحمام
لكن حتى لو مش سكن جماعي
 ولو افترضنا ان الشقة
اللي انت عايش فيها لوحدك دي
او مع اسرتك بعد ماتجوزت هي شقة متاجرة
بيفضل فيه هاجس دايما
انه المكان في الاخر مش بتاعك
وبالتالي مش هتستثمر فيه استثمار كبير
وهتبقى انت وصاحب الشقة
قاعدين طول الوقت تتخانقوا مع بعض
مين هيصلح السباكة البايظة
والايجار هيزيد كل كام سنة
طب صديقي الانسان
ما تيجي نديها فاصل فلسفي كدا
ونرجع للسؤال الاولاني
اللي هو يعني ايه بيت اصلا
لو حاولت تجاوب السؤال دا
من تاريخ الفلسفة الغربية
هتلاقي السبب انك مش حاسس
انك في بيتك لما بتاجر شقة
انك ما عندكش حاجتين اساسيين
الاولى هي الملكية والتانية هي الحرية
اه تصدق فعلا
مفهوم الفلسفة الغربية عن البيت
كان متاثر جدا بمفاهيمنا عن الملكية والحرية
بمعنى انه البيت مفروض يبقى المكان بتاعك
 وبرضه يبقى المكان
اللي انت حر في تصرفك فيه
فتلاقي واحد مثلا
زي الفيلسوف الفرنسي الرايق جاستون باشلار
في كتابه جماليات المكان
بيرفض فكرة ان البيت يكون مجرد ماوى
بننام فيه وخلاص
وبيقول ان شققنا اللي شبه العلب دي
ما تنفعش تبقى بيوت
لان البيت الحقيقي لازم يبقى البيت
اللي انت تبنيه على مزاجك
ولازم قال ايه يكون فيه بدروم
وسطح هواه يرد الروح
وتكونله جنينة تزرع فيها
وتبص عليها من بلكونتك
وبعدين بقى قام مزود الطين بلة
وقالك ان البيت شبه النفس الانسانية
سبحان الله
لازم يكون فيه اجزاء مكشوفة واجزاء سرية
اجزاء شبه الوعي واجزاء شبه اللا وعي
واننا لما نفهم البيت بنفهم الروح
وان البيت عنده 3 وظايف
هما الحماية والالفة والذاكرة
انا بصراحة البيت عندي فيه مكان سري فعلا
مخبي فيه شوية حاجات كدا
لما تيجي تزورني ان شاء الله صديقي الانسان
هعملك اختبار
ولو عرفت انا مخبي ايه هديلك منهم سيجارة
تصدق يا عم باشلار انك
مع احترامي ليك راجل عايب
جنينة ايه وبدروم ايه يا معلم
انا ساكن في الطلبية
صديقي الانسان باشلار كان بيعبر
عن الطبقة بتاعته وهو بيفكر في البيت
دا باعتبار يعني انه راجل مرفه
ومن ابناء الطبقة المرفهة
ممكن نستفيد من تركيزه على علاقاتنا بالبيت
وازاي بنرتب مساحاتنا الحميمية
ونحول بيوتنا من جدران فاضية
لاماكن شبهنا بتفاصيل بنحبها
لكن انا بوريك كلامه بس
عشان تشوف ازاي افكاره
متاثرة بموضوع الحرية دا
البيت عند باشلار
لازم يعكس النشاط الانساني الحر
ما يكونش فيه حاجة مفروضة عليك
او جاية غصب عنك
 ودا اللي بيخلي البيت في النهاية
يعكس شخصيتك بالكامل
لو بصينا على فيلسوف تاني ايطالي المرة دي
اللي هو ايمانويله كوتشيا
في كتابه فلسفة البيت
هتلاقي كلام قريب من كدا برضه
بيقول ايه بقى الراجل الكوتشي دا
على عكس باشلار
كوتشيا مش فارق معاه اوي
انك تبني بيتك بنفسك والكلام دا
لكنه بيشوف ان البيت هو مساحة
الشخص بياخدها من العالم
وبيرجع يستضيف فيها العالم تاني
كانه صورة مصغرة لكون بتاعك انت
في حدود امكانياتك انت اللي بتتحكم فيه
وتحول افكارك ومشاعرك فيه لاشياء محسوسة
يقدر يشوفها الناس اللي بتيجي تزورك
زي البطة اللي ورايا دي صديقي الانسان
اللي ممكن تلاحظه هنا صديقي الانسان
ان كوتشيا بيفكر في البيت
من زاوية الملكية
يعني انه مساحة مملوكة ليك
بتاعتك انت عليها اسمك
وهو دا اللي بيخليها بيتك
صديقي الانسان دي وقعة سودا
لو الملكية والحرية
هما اللي بيخلوا المكان يبقى بيت
دا معناه ان المستقبل
ممكن يبقى من غير بيوت خالص
لانه زي ما كنت بقولك لسة
الاتجاه العام اصلا
زي ما يكون رايح بالتدريج
ناحية ان الناس تبطل تتملك اماكن سكنها
زي الحالة اللي انا فيها مع شلبي دي
ونبقى كلنا مستاجرين بنتحرك من شقة لشقة
في كل مرحلة جديدة من حياتنا
وما بنستقرش ابدا في مكان واحد
بس هل الملكية والحرية بس
هما اللي بيخلوا
اي مكان يبقى بيت صديقي الانسان
انا حاسس ان الفلاسفة الغربيين
وهما بيفكروا في البيت
وبيربطوه بالحرية والملكية
ممكن يكونوا نسيوا اهم حاجة على الاطلاق
اللي هي ايه دي بقى
الذكريات صديقي الانسان
 مفيش بيت من غير ذكريات
وممكن بيوتنا
حتى مع غياب الملكية ومع غياب الحرية
تكون بتوفرلنا احساس البيت برضه
بسبب عمق وحميمية علاقتنا بيها
اللي اتبنت على فترة طويلة من الزمن
الانثروبولوجي الفرنساوي مارك اوجيه
في كتابه
اللا مكان مقدمة في الحداثة المفرطة
بيشرحلنا الموضوع دا كويس اوي
اوجيه بيقول ان المكان الانثروبولوجي
او المكان الانساني يعني
المفروض يكون فيه
علاقات وتواريخ للناس اللي فيه
بمعنى انه فيه قصة
لكل حاجة في المكان دا نقدر نشوفها
ونفهم هي ازاي مرتبطة
باصحاب المكان او سكانه او حتى زواره
لكن اوجيه بيقول
ان الحداثة في صورتها المتاخرة
اللي احنا عايشين فيها دلوقتي يعني
عندها ميل متزايد لانتاج اللا مكان
طيب ايه هو اللا مكان دا صديقي الانسان
 والله صديقي الانسان
انا هحاول اشرحلك ايه هو اللا مكان دا
بس لو ما عرفتش
فليس في الامكان افضل مما كان
اوجيه بيقول ان اللامكان دا
هو المساحات اللي بتحاول
تتخلص اصلا من البعد الانساني
وتركز بس على الوظيفة
اللي انت جاي تعملها فيها
وعلى تاديتها بكفاءة وطبعا بشكل مربح
يعني مثلا
المول او الطريق السريع او المطار
اللي هي كلها اماكن
انت مش بتحس ناحيتها باي نوع من الحميمية
لانها اماكن ما لهاش ذاكرة خالص
وما فيهاش ذكريات
لما بتدخلها بتلاقي كل حاجة متصممة
بحيث ان استخدامك للمكان دا يتم بسهولة ويسر
من غير ما تفكر في تفاصيل المكان اصلا
او تفكر في حكايته او تاريخه
وحتى الناس في المكان دا
بيلعبوا ادوار معينة واضحة
مفيش علاقة شخصية بتربطك بيهم من اي نوع
المكان متصمم بشكل يخليه
مفرغ تماما من اي حميمية
اوجيه بيقول ان فكرة اللا مكان دي
بقت من المعالم الاساسية
للعالم بتاعنا النهاردة
لانك لو عايز تزود الاستهلاك
وتمشي عجلة الانتاج
فانت محتاج تعمل اماكن كلها شبه بعض
بتقدم خدمات ستاندرد
مفيش حاجة بتميزها
غير قيمتها المحسوبة بالفلوس
يعني مثلا الفرق بين قهوة
عم حمادة القرش اللي تحت بيتكم وستارباكس
ان الصبي في قهوة عم حمادة
عارف شباب المنطقة بالاسم
وعارف ذوق كل واحد فيهم
تدخل القهوة تلاقي الشاي بتاعك
وحجر الشيشة نازلين من غير ما تطلبهم
فيبقى عندنا هنا
بعد شخصي في العلاقة بالمكان
وفيه تاريخ لانك فاكر انت امتى
اول مرة رحت هناك واتعرفت على عم حمادة
ولانك برضه عارف سيد ملكة
بتاع الولعة اللي مشي من اسبوعين
وعارف هو مشي ليه
عشان شرب 30 كباية شاي
على حساب القهوة كان بيعلي
ودلوقتي بتتعرف على الصبي بتاع الولعة الجديد
ومش عاجبك شغله
وبتترحم على ايام سيد ملكة
لكن في  زي ستارباكس
مفيش حاجة من دي لانه كل حاجة ستاندرد
او كل حاجة بتتبع معايير ثابتة وواضحة جدا
لكل تفصيلة في المشروب بتاعك
من اول كمية اللبن وال
لحد الطريقة والكمية
اللي بيتحط بيها  القهوة
الديكورات والالوان واحدة وطعم القهوة واحد
ودا مش بس بين الفروع
دا ساعات حتى من بلد للتانية
بتلاقي القهوة نفس الطعم
هنا البعد الانساني منزوع عن المكان
ودا اللي في راي اوجيه بيخليه لا مكان
لان كل حاجة فيه بتحصل بشكل الي
ومفيش مساحة للاخطاء البشرية
ولا للتفاعلات الانسانية
اللي ال اصلا بيحاول يخبيها
عشان يديك احساس
كان البراند دا متعلق في الفراغ
او كانه موجود من بداية الكون
الاشكال المختلفة دي من اللا مكان
بيخلونا ننسى ان المكان الحميمي
هو حاجة معقدة جدا
وسكانه بينسجوها ببطء على مدار سنين
وان المكان الحميمي بيبقى مليان
تفاصيل مقصودة وتفاصيل تانية مش مقصودة
ريحة الاماكن وملمس الحيطان
والشوارع والاصوات اللي بنتعود عليها
وعلاقات الشغل وفلوس الجمعية
اللي بنعدي نلمها من القرايب والجيران
وبنت الجيران
وشعور الانتماء والطمانينة
اللي مرتبط في دماغنا بالبيت
كل دا صديقي الانسان قد لا يمكن تعويضه
بالانشاءات والمحلات والخدمات الجديدة
والمشروبات اللي شكلها حلو دي
في الحقيقة انه بالعكس اصلا
يمكن الحاجات دي بتبعدنا اكتر
عن اي مفهوم حقيقي لفكرة البيت
طب يعني في النهاية صديقي الانسان
من الواضح كدا ان موضوع البيت دا
ما طلعش مرتبط اوي بالملكية والحرية
زي ما افترض الفلاسفة الغربيين
وانما البيت دا بيتعمل
بانك تعيش فيه كل يوم وتتعود عليه
ويبقى انت وهو
كل واحد فيكم جزء من التاني بالتدريج
وشعور البيت دا حتى مش مرتبط تحديدا
بالبيت اللي انت بتسكن فيه
لكن بيتك هو كل الاماكن
اللي انت غرست فيها جذورك
او بنيت فيها علاقات عميقة
على فترة طويلة من الزمن
ودا ممكن يبقى القهوة او الشارع بتاعك
او حتى بيوت اصحابك وجيرانك
كل دي اماكن
ممكن تبقى بيت بمعنى ما بالنسبالك
لكن انماط السكن الجديدة
والتطورات اللي مستمرة في انتاج اللا مكان
 كل دول بيحرمونا من بيوتنا
ومشاعر الانتماء ليها والسكن اليها
عشان كدا حتى لو انت مضطر
تسيب بيتك وتتغرب عشان شغل او دراسة
او لو انت بالفعل عايش في مكان متاجر
وبتحتاج تتنقل كل فترة لاي سبب من الاسباب
افتكر دايما ان اللي هيخلي المكان دا بيت
هو الذكريات والعلاقات والتفاصيل الصغيرة
اللي هتتراكم مع الوقت
عايزين نعمل منها كتير دي صديقي الانسان
واحب استغل الفرصة دي صديقي الانسان
في اني اوجه رسالة للراجل
اللي جدي ماجر منه الشقة دي
المعروف بعم شلبي واقوله يا عم شلبي
زمان كان اول الواحد ما يدخل الشارع بتاعه
بيبدا يفك زراير القميص
على اساس انه كدا يعني خلاص وصل البيت
دلوقتي انا قاعد في الصالة
ولا اللي قاعد في ميدان عابدين
وكل شوية داخلين طالعين عليا
يا عم شلبي اللي ما ترضاهوش على بيتك
ما ترضاهوش على بيت صديقك الانسان
ولا ايه صديقي الانسان
يلا قوم اعملك شوية ذكريات في الصالة
بدل ما انت ذكرياتك كلها بقت على السرير
وشوف ايه اللي بيفكرك بذكرياتك وجذورك
وخده معاك في بيتك صديقي الانسان
حتى لو البيت كل شوية بيتغير
بس انت اصيل صديقي الانسان
وبذرتك نضيفة وكل ركن في قلبك يحكيلك حكاية
يلا بقى صديقي الانسان اتكل على الله
عشان انا مخلص عليك كارت الكهربا
بسبب المكوة دي
وادعيلي ربنا يكرمني في موضوع باراتي دا
يعني ان شاء الله
ربنا ينولنا اللي في بالنا واخد بالك
يلا فوتك بعافية صديقي الانسان
ما تقطعش الجوابات
وابقى تعالى يوم الاربع اللي جاي
زي دلوقتي بالظبط
سلام عليكم
