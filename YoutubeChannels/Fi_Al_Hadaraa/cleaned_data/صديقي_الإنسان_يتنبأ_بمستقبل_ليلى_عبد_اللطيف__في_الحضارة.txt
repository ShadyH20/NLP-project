الست دي فظيعة
انتي بتعرفي الحاجات دي ازاي
اه يا ختي والنبي يا رب
يسمع من بقك ربنا
 رضا
 ايه دا
هو انتي بتقري الطالع ولا ايه
بت يا رضا
يا ريت يا ريت بجد
 شكلنا مش هنخلص النهاردة
 دي حياتنا هتبقى نعيم
يا رضا
يا بت شيلي المدعوق اللي في ودنك دا
يا فرج الله يا فرج الله
ايه يا رضا
لقيتي بترول تحت الحوض
لا دا حظك اليوم
بتاع مدام ليلى العرافة
مال قادم في الطريق اليك
رغم قسوة الايام
ان الله مع الصابرين يا رب
بس انتي بتصدقي في الحاجات دي يا رضا
دي في اول السنة
اتنبات بخبر حزين هيصيب العالم كله
واديك شفت اللي حصل
هو حصل شوية
خبر واحد بس اللي حزين
دي السنة كلها احزان
دي كمان اتنبات عن انفصال اتنين فنانين
هتلاقيهم هشام وشيكو
طب باقولك ايه
ما اتنباتش انك هتخلصي النهاردة
لا انا خلاص خلصت
تؤمرني بحاجة تانية
الامر لله
ما اتحرمش منك يا رضا
يعني مش عايز حاجة تاني
لا انا محاسب ابوكي
ما فيش مال في الطريق اليكي
ماشي
اللي تشوفه يا استاذ محمد
صباح الفل
اهلا موحة
ايه دا انتي هنا
طب على فكرة بقى
مدحت قالب عليكي الدنيا
ليه بقى ان شاء الله
متضايق من النضافة
بيقول ان السلم زريبة
بقى هو قال كدا
وقال كمان ان المدخل ريحته تراب
عايز يتنضف من اول وجديد
اهي هي دي بقى قسوة الايام
شفت عن اذنكم بقى
اما اروح اشوف الراجل ابن الكلب دا
دا انا هاطلع عينه النهاردة
انا مش هاسكتله
باقولك ايه
مش محتاجة مساعدة
الله
غور كدا من وشي
عشوائي عسل
مش محتاجة مساعدة ولا حاجة يا رضا
جاي في اي رضا وخلاص
شرس

عيل مازوخي
صديقي الانسان هل تعرف ان انت شخص
عنده قدرة استثنائية على اكتشاف الاعماق
والاستفادة من الخبرات والمعرفة
التي يحملها الاخرون
وانك بتمتلك حساسية فريدة
لاكتشاف القيم الدفينة والفرص المخفية
في الامور والاشخاص من حواليك
دا انت حتى في وقت فراغك
داخل تستكشف القيم العميقة
من اليوتيوب اهو
دا غير انك تمتلك القدرة على الهام الاخرين
ودفعهم نحو تحقيق امكانياتهم الكاملة
مش مصدقني طب اقولك على التقيلة
شخصيتك بتتميز بالتامل والتفكير العميق
ودايما بتسعى للتعلم والنمو الشخصي
شفت بقى
ودا بفضل حسك الفطري للاستشعار
ربنا يخلي حسك في الدنيا صديقي الانسان
والله الدنيا من غيرك غابة
لو فكرت في شوية المعلومات
اللي قلتهوملك دول بجد
هتلاقيهم صفات فيك فعلا
لانها صفات انسانية
وانت انسان صديقي الانسان
يعني اوقات بتقلب حيوان
بس في اغلب الاوقات انسان
وعندك مخزون من كل صفة
اي حاجة هاقولها غالبا هتنفع
وبالتالي فالموضوع ما كانش صعب عليا
ان اجيب شوية صفات عايمة كدا
تليق على كل الناس
لكن الصعب فعلا
اني اتوقع وانا قاعد قدامك دلوقتي
ان السنة الجاية
فيه اتنين فنانين بعينهم هيتطلقوا
وفعلا يتطلقوا
زي ما عملت المتنبئة اللبنانية المصرية
ليلى عبد اللطيف
لما توقعت
طلاق ياسمين عبد العزيز واحمد العوضي
وانا هنا مستغرب زيي زيك الحقيقة
من التوقع دا
بس اللي مستغرب منه اكتر
هما ياسمين عبد العزيز واحمد العوضي
ايه يا عوضي فيه ايه
حبة عند طيب اعند مع القدر
حط  ان النبوءة ما تسريش عليك
ايه الاستسلام المبالغ فيه دا للقدر دا
يعني انا ليا واحد صاحبي صديقي الانسان
في 2018 وهو بيقرا عن العلاقات في الابراج
اكتشف ان الاشخاص اللي من برجه
اللي اتجوزوا من نفس البرج بتاع مراته
هيتطلقوا في 2019
الراجل مسك نفسه
ومسك في البنية اللي معاه
واستحمل زي الرجالة وطلق مراته في 2020
ومن وقتها وانا فخور بصاحبي دا جدا
لانه شخص نادر
انا شفت ناس كملت في علاقات مش صحية
عشان الاطفال
وشفت ناس مكملين عشان التكييف
لكن اتنين يكملوا
عشان ينتصروا على علم الابراج
دا انا ما شفتهوش بصراحة
الحقيقة ان دي مش اصعب حاجة
توقعتها المتنبئة ليلى عبد اللطيف
لان كدا دا توقع سهل معروفة يعني
العوضي خلقه ضيق وياسمين هي كمان
والاتنين عايزين اللي يهاودهم
ودي علاقة باين عليها اصلا
ان هي ما كانتش هتكمل
لكن الست في نفس السنة
توقعت حادثة عمرو دياب
وتوقعت سقوط الطائرة الايرانية الله
وحسب ادعائها كل دا عرفته
عن طريق الرؤى اللي بتجيلها وهي صاحية
واللي بتشوف فيها لقطات من المستقبل
صديقي الانسان
قولي ازاي حد ممكن يشوف لقطة من المستقبل
المفروض ان المستقبل دا لسة ما جاش
هاديك مثال يمهدلك الفكرة دي شوية
تخيل نفسك قاعد جوا خيمة فوق جبل
والخيمة دي فيها خرم اعزكم الله
وانت كل ما بتبص من الخرم
اللي في الخيمة دا بتشوف طريق عربيات
وبينما انت قاعد في الخيمة دي
جه واحد صاحبك قام قاعد فوق الخيمة
وبدا يقولك فيه عربية  حمرا
نمرها خ و ل جاية في الطريق
فانت بصيت من الخرم كدا
ما شفتش العربية
لان هي برة مجال الرؤية
اللي الخرم دا سامحلك بيه
فاللي قاعد فوق الخيمة بيقولك
ان فيه عربية  حمرا
بس انت مش مصدقه لانك مش شايفها
هوب فجاة لقيت العربية طلعت على الطريق
وبقت داخل نطاق الرؤية اللي انت شايف منه
فانت دلوقتي صدقت الراجل خلاص
اه فعلا شفتها فيه  حمرا فعلا
لكن بعد شوية
العربية خرجت برة حيز الرؤية بتاعك
ولقيت صاحبك اللي قاعد فوق الخيمة بيقولك
العربية الحمرا بتامرك على الطريق
فانت بصيت وقلتله ما خلاص يا عم
العربية الحمرا مشيت اهي انت شايفها ازاي
تقولي هل نفهم من المثال دا
ان ليلى عبد اللطيف قاعدة فوق خيمة
اقولك لا صديقي الانسان
نفهم من المثال دا
 ان حيز الرؤية اللي احنا قادرين نشوفه
من الفتحة اللي في الخيمة
هو بالنسبالنا الحاضر
الجزء اللي قبله من الطريق هو المستقبل
اللي لسة ما جاش عندنا
الجزء اللي بعده هو الماضي
وان لو فيه شخص قادر يبص من بعد مختلف
ممكن يشوف الاجزاء ال3 في نفس الوقت
يبقى ال3 بالنسباله حاضر
كانه شايف الزمن كله حتة واحدة
كان الماضي والحاضر والمستقبل
حاجات موجودة طول الوقت
رغم اننا مش قادرين نشوف منهم غير الحاضر
اهو الكلام القرديحي
اللي باقولهولك دا صديقي الانسان
هو شرح مبسط لنظرية
علماء الفيزيا قاعدين ينحتوا فيها بقالهم سنين
ومعروفة باسم نظرية النسيج الكوني
او 
ودا لان ال 
ونظرية النسبية العامة بتاعة عمك اينشتاين
الاتنين بشكل ما بيشككوا شوية
في فكرتنا التقليدية عن الزمن
ولو انت من  ل  
افتكر الغراب ذو الثلاث عيون
وانت هتفهم كويس انا عايز اقولك ايه
الفكرة دي مش بس موجودة في الفيزيا
كمان فيه باحثين اسلاميين
حاولوا انهم يخلقوا مقاربة قرانية ليها
ويستشهدوا عليها بايات زي
والسماء ذات الحبك
او اية
لكن كمان بنشوفها بتتجلى
في التراث الاسلامي الصوفي
تحت مسمى الكشف
لو خطفت رجلك كدا صديقي الانسان
ورحت تصلي في الحسين
ولا في السيدة زينب
ربنا يفتح عليك وتعملها ان شاء الله
ولقيت واحد بيعزم عليك برغيف لحمة
قمت انت واخده وقاعد تاكل فيه على الرصيف
ووانت قاعد
عدى عليك واحد مجنون غريب الاطوار
ما تستغربش ان الناس بتتبارك بيه
لان دا ما اسمهوش مجنون دا اسمه مجذوب
واللي في ايديك دا
ما اسمهوش رغيف لحمة دا اسمه نفحة
المجذوب دا في الرواية الصوفية
هو شخص ربنا كشفله شيء من الغيب
لكن من هول ما راه
فقد اتصاله بالواقع او فقد اكتراثه بيه اصلا
وبقى ماشي بس يتامل في الملكوت ويذكر الله
رغم انه كان ممكن يستغل اللي شافه دا
ويطلع يقوله مع عمرو اديب
بس مش كل الناس ليلى عبد اللطيف
صديقي الانسان كل اللي باقولهولك دا
ممكن الرد عليه بكلمة واحدة
الراجل دا مش مجذوب الراجل دا مجنون عادي
وليلى عبد اللطيف دي نصابة
وبتتوقع كل سنة 60 توقع عايمين
بيحصل منهم 2 بالصدفة
هما اللي الناس بتشيرهم وتستغرب منهم
والابراج دي انتشرت بس عشان بتساعدنا
نفتح مواضيع واحنا بنشقط
او بنتشقط مش اكتر
وانا قناعتي ما كانتش برضه بعيدة اوي عن كدا
لكن احب اصعبها عليك شوية
واحكيلك قصة غريبة جدا
في 21 اكتوبر في 1966
حصلت كارثة نادرة الحدوث
في بلدة ويلز التابعة لبريطانيا
الكارثة هي انهيار طرف واحد من مناجم الفحم
اللي تم انشاؤه سابقا على منحدر جبلي
فوق قرية ويلش في مدينة ابرفان
الانهيار كان بسبب فيضان
واللي بسببه برضه
انزلق الجزء المنهار دا من المنجم
ووقع فوق دماغ سكان قرية ويلش
واللي سمعوا الحادثة
شبهوا صوت وقوع طرف المنجم دا
بصوت طيارة نفاثة طايرة على ارتفاع منخفض
وبعضهم شبهه بصوت الرعد
وبعضهم شبهه بصوت القطر
الجزء اللي انهار من المنجم دا
دفن في طريقه في البداية
مزرعة اغنام باللي شغالين فيها
وبعدين خد في طريقه
مدرسة بانتجلاس الابتدائية
وانتهى بدفن
مدرسة بانتجلاس الاعدادية كمان في الطريق
144 شخص ماتوا
او بتعبير اخر اتدفنوا احياء
وبجانب التحقيق في الحادث
الشرطة عملت حاجز حوالين القرية
يمنع اي شخص غريب من الوصول ليها
الا بصفة رسمية
تاني يوم وفي اثناء ما كان رجال الانقاذ
بيحفروا للبحث عن الناجين من الحادث
وصل الطبيب النفسي الانجليزي
جون باركر لموقع الحادث
باركر كان طبيب نفسي معروف عنه
اهتمامه الخاص بالحالات العقلية الغريبة
وفي الوقت دا كان بيالف كتاب عن سؤال
هل من الممكن ان الانسان يموت من شدة الخوف
وبالتالي راح مكان الحادثة
لما سمع ان فيه طفل هرب من المدرسة يومها
ونجا من الحادث دا
لكنه مات بعدها بسبب الصدمة
وبسبب التوتر الشديد
والرعب اللي كان موجود في القرية
خصوصا ان اغلب الضحايا كانوا اطفال
ادرك باركر ان الوقت مش مناسب
انه يستجوب اهالي الضحايا عن اي شيء دلوقتي
بس باركر كان عضو
في الجمعية البريطانية لابحاث الخوارق النفسية
اللي اتاسست في 1882
للتحقيق فيما يشبه المعجزات الطبيعية
وكان مهتم لسنين
بحوادث الادراك المسبق او التنبؤ
او الاشخاص اللي كانوا بيبدوا
وكانهم عارفين مصيرهم من قبل ما يحصل
ومن خلال كلامه مع الشهود
في حادثة ويلش دي
صدمته بعض التفاصيل الغريبة
المرتبطة بالكارثة
زي مثلا ان فيه  مدرسي
اتاخر في طريقه للمدرسة بسبب الشبورة
وبسبب التاخير دا
كل الاطفال اللي فيه نجوا من الحادث
او ان فيه طفل اتاخر في الصحيان للمدرسة
لانه كان تعبان او مش عايز يروح
لكن والدته اصرت
على انها تصحيه يروح المدرسة
رغم انه كان بيبكي وبيترجاها انه ينام
ومات في الحادث
وفكر باركر ازاي
القرارات البسيطة الغير مدروسة
زي انك تقرر تروح تشرب قهوة
قبل ما تروح الشغل
او انك تسند على الحيطة
بدل ما تقعد على الكرسي
او انك انت مثلا
مراتك تنكد عليك قبل ما تنزل
فتفوت ال وتتاخر في الطريق
ازاي كل دي تفاصيل
كانت بتتسبب في نجاة الاشخاص او موتهم
حاجة كدا على الاخر
وهنا قرر باركر انه عايز يدرس
هواجس اكتر عدد من الناس
اللي جاتلهم بخصوص الحادث دا
وبالفعل قدر باركر ينشر دعوة
في واحد من عواميد
صحيفة  العلمية
بيطلب فيه من الناس
يشاركوه قصصهم اللي من النوع دا
من خلال سؤال كتبه في الصحيفة بيقول فيه
هل كان لدى اي شخص رؤية او هاجس ما
مرتبط بسقوط الفحم على ابرفان
ووصفت المقالة
انواع الرؤى اللي باركر مهتم بيها
بانها تكون اما احلام جاتلهم خلال نومهم
او حتى احلام يقظة
او يكون حصلهم شكل من اشكال التخاطر
او الاستبصار في لحظة وقوع الحادث
واتلقى باركر 76 رد على طلبه دا
من الناس اللي قراوا المقال
من بين الردود دي مثلا راجل عنده 63 سنة
قال انه قبل الحادث بليلتين بالظبط حلم
في الحلم دا هو كان في بلد تانية خالص
بيحاول يشتري كتاب
ولقى نفسه قدام الة عملاقة
ليها زراير كتير
ما شافش حاجة شبهها قبل كدا
رفع الراجل راسه وبص لفوق لحظة كدا
فلقى كلمة ابرفان مكتوبة بحروف سميكة
وابرفان هي المدينة اللي حصل فيها الحادث
بس المشكلة صديقي الانسان ان الراجل دا
ما كانش عمره شاف الكلمة دي قبل كدا
وما افتكرهاش بعد الحلم اصلا
غير لما سمع عن الحادثة
في الراديو بعدها بيومين
وسمع اسم المدينة بيتقال
وربطه بالحلم اللي حلمه
واحد تاني بعت لباركر يقوله
انه كان متاكد 100
وعنده احساس داخلي قوي جدا
ما كانش قادر يفسره
واحساسه كان
ان هيكون فيه كارثة طبيعية يوم الجمعة
اللي هو برضه نفس اليوم
اللي حصلت فيه الحادثة
لدرجة انه لما راح الشغل في اليوم دا
قال للسكرتيرة بتاعته
فيه حاجة هتحصل النهاردة
باركر بعد الردود اللي جتله دي
بقى عنده شعور طاغي كدا
بان فيه حاجة فعلا في التنبؤات دي
واننا بطريقة ما
ممكن نقدر نجمع اكبر عدد منها
ونفلترها ونحاول نعرف
ايه اللي بيحصل في المستقبل
وكانت النتيجة انه بدا مشروع
بقى اسمه مكتب الهواجس
وهدف مكتب الهواجس دا صديقي الانسان
انه يحاول يجمع الهواجس بصورة منظمة
ويستخرج منها التوقعات
فانت مثلا بتروح مكتب البريد
لو عايز تبعت جواب
وبتروح مكتب العمل عشان تطلع كعب عمل
وباركر بقى كان عنده حلم
والحلم دا هو انك تروح مكتب الهواجس دا
لو جالك اي هاجس
والمكتب دا يكون عنده من الادوات والمنهجية
اللي يسمحله انه يقرر الهاجس بتاعك دا
فيه اي احتمال يتحقق ولا لا
انت طبعا دلوقتي صديقي الانسان
ممكن تكون متصور ان باركر دا راجل مجنون
بس انا هنا عايز اوقفك شوية
واقولك ان الراجل دا
كان ابعد ما يكون عن الجنون
دا كان عالم نفس تقليدي بصورة كبيرة جدا
درس في جامعة كامبريدج وفي جامعة لندن
لكنه اصبح مهتم جدا في فترة من حياته
بظاهرة توقع المستقبل دي
وبقدرة الانسان على الاستبصار
مكتب الهواجس كان بيواجه في البداية
عدد كبير من المشاكل
مثلا من اكبر المشاكل
اللي ارقت باركر في الوقت دا
كانت التناقض المنطقي في الفكرة نفسها
يعني تخيل معايا صديقي الانسان
لو مكتب الهواجس دا كان شغال كويس
وعلى اعلى مستوى
وجبنا موظفين واجهزة كمبيوتر متطورة
يستقبلوا الهواجس بتاعة الناس دي
ويفلتروها ويطلعوا منها استنتاجات
الهدف النهائي بالنسبة لباركر
كان تجنب الكوارث اللي شبه حادثة ابرفان دي
فدلوقتي لو جه مكتب الهواجس دا
قال ان مثلا فيه طيارة هتقع الشهر الجاي
فوق المحيط الاطلنطي
والنبوءة دي اتعممت على المطارات والطيارين
اللي قدروا بشكل ما
ان هما يحددوا انهي طيارة بالظبط
هي اللي كان مكتوبلها تعمل هذا الحادث الاليم
وبالتالي اتلغت رحلة الطيارة دي
طب ما هو يبقى كدا اصلا
النبوءة دي ما اتحققتش
اخد بالك من اللفة دي صديقي الانسان
يعني نجاح المكتب في شغله
معتمد على فشله في شغله
عشان يعرف يتجنب الكوارث
لازم التوقعات تفشل
لو التوقعات نجحت يبقى ما اتجنبناش الكوارث
بس الحقيقة ان دي كانت مشكلة واحدة بسيطة
من وسط مشاكل كتير تانية
في خلال سنة واحدة بس اللي هي 1967
المكتب استقبل 469 نبوءة
معظمهم كان مستحيل التاكد منهم باي طريقة
لكن رغم كدا
كان فيهم حاجات مثيرة جدا للاهتمام
واحد اسمه الان هانشر اتصل
على تليفون باركر في يوم من الايام
الساعة 6 الصبح
وقاله انه شايف طيارة بتقع
وبالتحديد طيارة فرنسية من طراز كارافيل
بتقابل الطيارة مشاكل بعد الاقلاع مباشرة
والراجل شايفها فوق الجبال
بتبعت عن طريق الراديو ان عندها مشكلة
وبعدين فجاة الارسال بيقف من عندها
ومش بنستقبل منها حاجة تاني
والطيارة كان عليها حوالي 123 او 124 شخص
وفيه شخص واحد بس هو اللي هيعيش
حالته هتكون سيئة جدا
المكالمة دي حصلت في 21 مارس 1967
في يوم 20 ابريل
يعني بعد تاريخ المكالمة دي بشهر بالظبط
طيارة بريطانية طراز بريتانا
عليها 130 شخص
كانت بتحاول تهبط في قبرص
اثناء عاصفة رعدية
الطيارة اصلا كانت في طريقها لالقاهرة
لكن اتبلغت ان المطار مقفول
بسبب سوء الاحوال الجوية
وان الاحسن ليها
ان هي تنزل في بيروت مؤقتا
لكن الطيار قرر ينزل في قبرص
قالك
مش انا اللي الاحوال الجوية هتوقفني
انا هاهبط يعني هاهبط
محاولة الهبوط الاولى فشلت
ولما الراجل حاول يلف
على ارتفاع منخفض حوالين المطار ويجرب تاني
خبط جناح الطيارة في جنب احد التلال
ووقعت الطيارة عشان يموت في الحادثة 126 شخص
من ال130 شخص اللي كانوا عليها
باركر بسرعة لاحظت التشابهات بين الحادثة
وبين النبوءة اللي جاتله في التليفون
والجرايد طبعا ما صدقت
بعدها على طول
نزلت اخبار عن الرجل الذي حلم بالكارثة
وباركر بيموت بعد القصة دي بسنة واحدة بس
ومكتب الهواجس بيفقد اهميته تدريجيا
والقصة اللي بدات مثيرة دي
بتنتهى بالشكل المحبط نسبيا دا صديقي الانسان
لكن انا حاسس انها لسة ما خلصتش
يعني دلوقتي
ازاي الراجل دا تنبا بالمستقبل دا
ليه ما حدش كمل البحث اللي بداه باركر دا
عشان يفهم الحكاية دي بشكل احسن
وليه ما حدش واخد بجدية
اننا ممكن نتلقى تحذيرات مستقبلية
لو بعض الناس بيجيلها فعلا رؤى من النوع دا
قبل ما تحلم صديقي الانسان
احلم وانت فايق
على راي الفنانة القديرة انوشكا
فيه حاجة في القصة اللي فاتت دي
احنا فوتناها
وضروري اننا ناخد بالنا منها
ان النبوءة اللي اتنبا بيها هانشر دا
كانت فعلا شبه اللي حصل
لكنها كمان كانت مختلفة كتير اوي
عن اللي حصل
يعني مثلا هو قال طيارة فرنسية
والطيارة اللي وقعت كانت طيارة بريطانية
قال انها هتواجه مشاكل بعد الاقلاع
والطيارة واجهت مشاكل ساعة الهبوط
مش وقت الاقلاع
قال هيكون عليها 124 شخص
والطيارة كان عليها 130 شخص
قال فيه واحد بس هيعيش
بس فيه 4 عاشوا
الفروقات دي ممكن تبقى هامشية
وما لهاش علاقة بجوهر الموضوع
دا لو انت عايز تصدق النبوءة
بس ممكن برضه تبقى اساسية
لو انت من الاول مشكك في النبوءة
هنا تكمن اول ازمة من الازمات
لكن فيه ازمة تانية كمان
غير التشابه والاختلاف اللي بنشوفه
بين التنبؤات والحوادث
والازمة دي تكمن في الطريقة
اللي احنا نقينا بيها النبوءة دي
من وسط بقية النبوءات
في الربع الاول من 1968
كانت مكتب الهواجس استقبل 723 نبوءة
اتحقق منهم حسب تحليل المكتب 18 نبوءة
بمعدل نجاح حوالي 3 تقريبا
ونبوءة هانشر اللي انا حكيتلك عليها دي
واحدة من اهم النبوءات
اللي جت للمكتب على الاطلاق
ومن اقربهم للحقيقة
يعني معنى كدا ان ال17 نبوءة الباقيين
كان برضه فيهم اختلافات كتير
عن اللي حصل في الواقع
واحتاجنا اننا نتجاهل الاختلافات دي
عشان النبوءة تركب على اللي حصل
سهل جدا انك تشوف نفس الظاهرة دي
بتحصل مع ليلى عبد اللطيف برضه في تنبؤاتها
يعني انا كنت قاعد في حالي شهر 5 اللي فات
وفاتح فيسبوك
لقيت واحدة صاحبتي بتتصل بيا
بتقولي الحق انت ما تعرفش اللي حصل
ليلى عبد اللطيف
تنبات بموت الرئيس الايراني
طبعا لاحظ صاحبتي هنا ما كانتش متصلة بيا
عشان تبلغني بخبر وفاة الرئيس الايراني
هي مش مهتمة اوي بالسياسة الدولية
هي كانت مكلماني عشان تقولي
ان ليلى عبد اللطيف
توقعت وفاة ابراهيم رئيسي
لانها بقالها فترة بتحاول تقنعني
اننا محتاجين نسيب بعض السنادي
قبل الحوت ما يدخل في الدلو
بس اخوك عشان مشهور عنه
عشقه للتفكير النقدي
وعشان برضه مش عايز صاحبتي تسيبني
فالموضوع بالنسبالي بقى شخصي
وقررت اني مش هاعديه بالساهل
واكتشفت صديقي الانسان
ان ليلى عبد اللطيف
في اواخر 2023 قالت التالي
الموضوع الصراحة وترني شوية
ولاني راجل شكاك حبتين
قررت ادور على نبوءات تانية قالتها
اكتشفت ان الست دي
كانها مكشوف عنها الحجاب فعلا
دي مش بس توقعت سقوط طيارة الرئيس الايراني
لا دي كمان قالت في يونيو 2023
يعني قبل الحرب في غزة ما تبدا اصلا انه
ويتصدر الحدث كل وسائل الاعلام العالمية
صديقي الانسان
الكلام دا 100 عن مستشفى المعمداني
امال هيكون عن ايه يعني
دولة وويلات حرب وصواريخ من الجو
وتدمير المستشفى ووسائل الاعلام
دا كاني شايف فعلا المشهد قدام عينيا
انا حاسس ان هي لخصت كل حاجة
الموضوع يكاد لا يتطرق اليه الشك
بس وانا سرحان كدا في تاملاتي
لاحظت بالظبط 3 ملاحظات
وقفوني شوية وشككوني تاني
الملاحظة الاولى ان من الواضح كدا
ان فيه علاقة عشق
بين المنجمين وبين حوادث الطائرات
مش عارف ايه السبب بصراحة
في الموضوع دا بالظبط
بس شوية تفكير كدا قلت نفسي
مش ممكن السبب ببساطة شديدة
ان حوادث الطائرات حدث محتمل طول الوقت
لكن في نفس الوقت
حدث نادر كفاية
انه لما بيحصل بيحقق درجة عالية نسبيا
من الوصول الاعلامي
يعني ما حدش مثلا هيطلع يقولك
ان فيه حادثة عربية هتحصل
لان حوادث العربيات بتحصل طول الوقت
بمعدل اكبر بكتير من انه يلفت الانتباه
وفي نفس الوقت ما حدش هيطلع يقول
ان فيه قنبلة نووية
هتقع على ساحل العاج مثلا
لانه دا حدث اقل احتمالا بكتير من انه يحصل
في ال50 سنة الجايين على الاقل
بس التنبؤات دايما بتيجي
في مساحة لذيذة كدا
من الحاجات اللي هي بتحصل كتير فعلا
لكن مش كتير اوي برضه
يعني طيارات بتقع حوادث قطارات
انفجارات في اماكن عامة
مظاهرات في دول فيها فساد
معارك دموية في مناطق فيها حروب اصلا
حروب ما بين دول فيه ما بينها توتر فعلا
يعني مثلا مع تنبؤها بحالة المستشفى
ليلى عبد اللطيف تنبات برضه
ان فيه كارثة طبيعية كبيرة
هتحصل في اليابان وقد كان
صدق توقعها فعلا
واليابان حصل فيها زلزال ضخم جدا
في يناير 2024
بس المشكلة صديقي الانسان
ان اليابان بيحصل فيها زلازل ضخمة كتير
وفيضانات وسيول كتير برضه
يعني يكاد يكون كل سنة تقريبا
فيه كارثة طبيعية ما
بتكون حصلت في اليابان
فانت هنا لو عايز تعمل
ليلى عبد اللطيف في البيت يعني
محتاج تبقى بترمي عدد ضخم جدا من التوقعات
المبنية على تحليلات سياسية
واجتماعية وطبيعية عادي
وفي النص بتعدي حاجات
ممكن تبقى محددة اكتر شوية
ودا بياخدنا للملاحظة التانية
اللي انا لاحظتها في تاملاتي
الملاحظة التانية صديقي الانسان
ان ليلى عبد اللطيف
قالت التنبؤ بتاع المستشفى دا فعلا
لكن قالته وسط تنبؤات تانية كتير اوي
طول حياتها بتقولها
يعني تخيل ان الست دي
بتطلع بقالها سنين على يوتيوب بتاعها
وعلى قنوات تليفزيونية مختلفة
وتديها توقعات
معظم التوقعات دي هتبقى
في المساحة العامة جدا اللي قلتلك عليها
والتوقعات المحددة دي
انت عمرك ما هتسمعها اصلا
ولا هتاخد بالك منها غير لو حصلت
يعني وسط كلامها مثلا
عن مستشفى المعمداني
اللي احنا اعتبرناها يعني
مستشفى المعمداني
ليلى عبد اللطيف قالت ان الوباء راجع تاني
واننا هنلبس كمامات
وقالت ان فرنسا هتعلن حالة الطوارئ
في مدينة باريس
وقالت ان انظار الاعلام
هتكون على كوكب المريخ لحدث مؤسف
كل دي حاجات صعب جدا نقول انها حصلت
او حصلت حاجات شبهها
من يونيو 2023 لحد النهاردة
مع انها برضه في نفس المساحة المربكة
بتاعة الاحداث العادية بس مش اوي
يعني فرنسا كان فيها اضطرابات
في الوقت دا فعلا
واستمرت لفترة طويلة
لكن ما وصلتش لحالة طوارئ
لكن ما حدش بياخد باله فعلا
غير لما حاجة تحصل
تبقى شبيهة بحاجة هي قالتها قبل كدا
الظاهرة دي بيسموها
في علم النفس وفي فلسفة العلوم
ظاهرة التنبؤ اللاحق او ال
اللي هي يعني عكس ال
بما ان التنبؤ بيكون قبل الحدث
فالتنبؤ اللاحق دا بيكون بعد الحدث
ومش معنى كدا ان ليلى عبد اللطيف
بتقول النبوءة بعد ما الحادثة تحصل
بالعكس دا ما حصلش خالص
هي قالت النبوءة قبل ما الحادثة فعلا تحصل
بس انت مش هتاخد بالك من النبوءة
غير لما الحادثة دي تحصل
وهتكون في اثناء الوقت دا
رميت باقي النبوءات بتاعتها
اللي ما حصلتش في الزبالة
عشان كدا انت لما تخش تعمل  مثلا
على جوجل او يوتيوب
بتنبؤات ليلى عبد اللطيف
فانت هتلاقي طالعلك اساسا
النبوءات اللي نفعت بس
مش هتلاقي طالعلك النبوءات اللي ما ظبطتش
لكن لو بذلت جهد اكبر شوية
هتلاقي ان فيه نبوءات كتير طلعت غلط عادي
يعني هي مثلا تنبات بحادث مستشفى اه
كل الناس قالت ان هي دي مستشفى المعمداني
بس عمر ما حد هياخد باله
انها تنبات من 3 سنين اصلا
كانت تنبات لفلسطين كلها
بحالة من الامن والامان والاستقرار
ودا لانه في وسط العدد الكبير والرهيب دا
من التوقعات والتنبؤات
اللي بتتقال طول الوقت
احنا والاعلام مع بعض
هنعمل نفس الحاجة بالظبط
هنبقى بنرجع وبندور على التوقعات اللي مشيت
وهي دي اللي بتتشير
وبتجيب فيوهات ولايكات
اما الملاحظة التالتة والاخيرة
اللي لاحظتها في تنبؤاتي
فكانت ان ليلى عبد اللطيف
دايما تحب تقول ان الوقت دا بتاع ربنا
هي شايفة ايه اللي هيحصل
بس هيحصل امتى ما تقدرش تقول
احيانا ممكن تقول انه خلال السنة دي مثلا
بس معظم الوقت وفي اغلب الاحيان
بتسيب موضوع الوقت دا مفتوح خالص
ودا بيدي مساحة ببساطة
لان التوقع اللي ما حصلش
ما يبقاش حصل مش عشان هو غلط
لا دا عشان معاده بس لسة ما جاش
يعني الكلام اللي هي قالته مثلا
بتاع ان فيه حدث هيحصل على المريخ
او ان الاوبئة هترجع ونلبس كمامات تاني
ما فيش حاجة منه حصلت
بس دا مردود عليه دايما
بانه يمكن لسة كمان سنة
او كمان سنتين او كمان 5 سنين
النوع دا من التوقعات المفتوحة
بيبان اوي كمان في توقعاتها للاقتصاد مثلا
والاوضاع السياسية في البلاد العربية
فهي دايما مثلا تتوقع تحرر فلسطين
ما فيش مشكلة
طب ما ممكن انا
كمان متوقع دا يحصل بس امتى
بتتوقع ان تونس هتزدهر
وهتبقى شبيهة بدبي
ماشي حلو ما فيش ما يمنع بس امتى برضه
دايما الاقتصاد السعودي
هيتقدم بصورة هائلة
والاقتصاد المصري هيحقق نجاح خطير
يمكن الاقتصاد الوحيد
اللي توقعتله ان هو يفضل مضطرب شوية
هو الاقتصاد اللبناني
وبصراحة انا حاسس ان التوقع دا
ما كانش محتاج ليلى عبد اللطيف
انا كمان باتوقعه من عندي زيادة توكيد يعني
وان كنت اتمنى طبعا ان ربنا يصلح الحال
الصحفية الهندية ديفاروبا راكشيت
بتقولنا ان اول مرة على الاطلاق
تظهر صفحة حظك اليوم في الجرنال
كانت لما ال 
نشرتها في اغسطس 1930
هي ما كانتش حظك اليوم بالظبط يعني
بس هتتطور بعد كدا عشان تبقى حظك اليوم
لكن معاد نشرها هو اللي مهم هنا
لانها جت بعد انهيار البورصة في 1929
وفي بداية الكساد الكبير
كان الناس كانت محتاجة في الوقت دا
اي حاجة تطمنها ان المستقبل ممكن يكون كويس
وحتى لو مش كويس يطمنهم بس لانه معروف
لان الانسان احيانا بيفضل يعرف
ان فيه حاجة وحشة هتحصل
على انه ما يبقاش عارف خالص
ايه اللي ممكن يحصل
لو الكلام دا صح صديقي الانسان
يبقى طبيعي فعلا
ان في اوقات الازمات الاقتصادية الشديدة مثلا
اهتمام الناس بيزيد
بفكرة التنجيم والتنبؤ بالمستقبل
لانه القلق بيكون زايد
والتوقع والخوف من اللي ممكن يحصل
بيخليهم محتاجين اي حاجة تطمنهم او تهديهم
بالمعنى دا
لما تجيب حد مثلا في التليفزيون
عشان يتوقع ان الاقتصاد في طريقه للازدهار
والناس تكون مهتمة بالتوقع دا
او بتدور عليه وعايزة تسمعه
ممكن دا يبقى مؤشر اصلا على العكس
على ان الاقتصاد دلوقتي في حالة سيئة
ولولا الحالة السيئة دي
ما كانش حد هيهتم بالمستقبل
ولا يعوز يسمع منجمين
راكشيت بتقول انه كمان في اثناء الكوفيد
الاهتمام بالتنجيم في الهند
زاد بصورة كبيرة جدا
وارباح الشركات اللي بتنشر
حاجات متعلقة بالابراج والحظ
زادت جدا في الفترة دي
ودا برضه لان الفترة دي
زاد فيها شعور الناس بعدم الامان
وما حدش كان فاهم العالم رايح على فين
ليلى عبد اللطيف بتقول
ان هي مش مؤمنة بالابراج اصلا
وانها بتشوف نوع من انواع الرؤى
او بيجيلها نبوءات على هيئة صور
في عقلها مباشرة
وبالنسبالها كلام الابراج دا
كلام فارغ وعلم زائف
لكن دا لا يمنع ان اهتمام الناس
بال دي كلها على بعضها
بيزيد اوي في الاوقات المضطربة
زي ما كنت باقولك
سواء كانت الاضطرابات دي
جاية على المستوى الشخصي
والانسان محتاج يتطمن انه هيبقى كويس
او على مستوى المجتمع كله
وكلنا محتاجين نسمع
ان الاقتصاد في طريقه للازدهار
استاذة علم النفس الفنلندية ماريانا ليندمان
عندها تفسير للموضوع دا
هو ان الابراج والتنجيم والقصص دي
بيلعبوا وظيفتين في حياة الانسان
اول وظيفة هي التحقق الذاتي
او اللي هو يعني بيسموه
ال
ودا معناه ان الابراج دي
بتساعدك تبني فكرة متماسكة عن نفسك
تقول اه انا الشخص دا
انا فعلا طموح وباتميز بالشخصية العاطفية
وباحرص على نشر الطاقة الايجابية
وباكره الروتين
ودا لان الصفات بتاعة الابراج دي عموما
بتكون عامة جدا او سهل تاويلها
يعني اي شخص ممكن يشوف نفسه طموح
او بيكره الروتين في سياقات معينة
على حسب يعني بيكره الروتين لانهي درجة
او طموح لحد فين
دا بيخلي من السهل جدا
انك تلاقي نفسك في مواصفات البرج
وتعتبر المواصفات دي زي تاكيد سماوي كدا
انه دي شخصيتك فعلا
ودي حاجة بتساعدك
انك تفهم اختلافك عن الناس اللي حواليك
وانك تبني لنفسك هوية شخصية
في الحالة دي
لازم تكون الصفات ايجابية فعلا
لان لو فيه كلام سلبي فانت هترفضه ببساطة
ومش هتقبل التماهي معاه
وخلي بالك كمان صديقي الانسان
ان فيه هنا حاجة مثيرة جدا للتامل
وهي ان الابراج
ممكن تبقى نبوءة ذاتية التحقق
يعني انت مثلا بتتعرض لمواصفات البرج بتاعك
او بتسمع عنها
في وقت مبكر شوية من تكوين شخصيتك مثلا
وبطبيعة الحال
هتلاقي نفسك في بعض المواصفات دي
فتقتنع ان دي شخصيتك فعلا
وبعدين القناعة دي نفسها
تخليك تتصرف اكتر واكتر
بطريقة شبه المواصفات دي
لحد ما تبقى مع الوقت مطابق لهذه المواصفات
انك تفهم اختلافك عن الناس التانية
وانك تصنفهم
دي وظيفة واحدة بس للابراج
لان عقل الانسان طول الوقت
عايز ينظم الفوضى اللي حواليه في العالم
ويحطها في انماط او قوالب
عشان يعرف يتعامل معاها
وساعات لو الانماط او القوالب دي مش موجودة
هو هيخترعها بنفسه
طيب امال ايه بقى الوظيفة التانية
اللي بتقول عليها ماريانا ليندمان
الوظيفة التانية هي التعامل
مع الضغط العصبي والتوتر
اللي الانسان بيقابلهم في حياته
في الدراسة اللي عملتها ليندمان في 1998
جابت عدد من طلاب الجامعة
ولقت ان اهتمامهم بالابراج وبالتنجيم
وتاثير حركة النجوم والافلاك في حياة الانسان
بيزيد كل ما كانوا تعرضوا مؤخرا
لضغوط عصبية او توتر
ممكن يبقى بسبب مشاكل اسرية
او مشاكل مادية او صعوبات اجتماعية بتواجههم
في كل الاحوال كان فيه ارتباط واضح
بين التعرض للضغط العصبي
وما بين ميل الناس
ان هي تصدق في الابراج والتنجيم
ودا معناه ان احساس السيطرة على المستقبل
والقدرة على توقعه اللي بيقدمهم التنجيم
بيساعدوا الانسان في الاوقات اللي زي دي
انه يصدق ان الامور هتتحسن فعلا
او انه على الاقل مش مسلوب الارادة تماما
لا دا قادر يفهم ويتوقع
ودا تاني لان المخ بيدور على الانماط
اللي تسمحله يسيطر
على الفوضى اللي في الواقع
وممكن يخترع الانماط دي من العدم
لو ما لقهاش موجودة
الخلاصة صديقي الانسان
انه مزيج من الرغبة في الشعور بالامان
والسيطرة على الظروف
وتجنب القلق من مستقبل غير واضح
زائد كمان الرغبة في تكوين هوية شخصية
يفهم الواحد من خلالها
اختلافه عن اللي حواليه
ويقدر يتفاعل مع محيطه الاجتماعي
بشكل فيه نظام الى حد ما
كل الحاجات دي هي اللي بتخلي
الناس تصدق الابراج والتنجيم
وتوقعات المستقبل المنبية عليها
او تهتم بيها
لكن يبقى السؤال
هل دي ظاهرة ليها اضرار ولا ما لهاش
هل مساعدتها للانسان
في انه يتكيف مع واقع ممكن يكون سيئ
بتخليه ما يحاولش يحسن الواقع دا
ولا ممكن تكون بتقدمله
شوية عزاء ولو صغيرين
او دعم نفسي في وضع ما
هو كدا مش هيقدر ياثر فيه
دي سايبهالك انت بقى صديقي الانسان
تجاوبني عليها في التعليقات
دا طبعا بعد ما تعمل ال وال
وتفعل زر الجرس
بعد اذنك بقى صديقي الانسان
عشان الحوت خارج من الدلو كمان شوية
واحتمال تحصل طرطشة جامدة
محتاج اروح اتطمن على واحدة كدا اعرفها
خلي بالك انت كمان على نفسك
