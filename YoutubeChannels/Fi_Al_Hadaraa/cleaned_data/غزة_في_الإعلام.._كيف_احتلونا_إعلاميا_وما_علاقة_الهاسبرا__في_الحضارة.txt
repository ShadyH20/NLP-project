داعش غزة
كان الوصف اللي كرره رئيس وزراء
حكومة الاحتلال الاسرائيلي بنيامين نتنياهو
في المؤتمر الصحفي
مع وزير الخارجية الامريكي انتوني بلينكن
نتنياهو كرر تاني وصفه لحماس
انها داعش بتاعت غزة
وبلينكن عجبته الكلمة اوي
فقالك اه صح الكلام دا فعلا
مهو قتل المدنيين والاطفال دا
بيفكرنا بنفس افعال داعش تبقى داعش
والحقيقة صديقي الانسان ان دا وصف صايع اوي
صايع لانه مش عفوي
واي حد بيرمي اي كلام وخلاص
لا دا الوصف دا كان ليه تاثير السحر
في ردود الافعال العالمية على الصراع
طبعا انت لو جيت تسال اي مواطن عربي
عاش الصراع العربي الاسرائيلي
وقلتله ايه رايك في الوصف دا
الكلمة دي غالبا مش هتدخل ذمته ب2 شيكل
لانه عارف ان قتل الاطفال والمدنيين
هي صنعة اسرائيل التاريخية
طب رغم كدا صديقي الانسان
ليه انا فاتحلك بيتي النهاردة
عشان اقولك ان دي حركة صايعة ومش عفوية
اسرائيل لما بتقول وصف زي دا
مش بيبقى هدفها
ان انت تقتنع بكلامها او ما تقتنعش
وانما بيكون الغرض
ان هي تخلق عندك رقابة ذاتية جوا نفسك
وان هي تحط الكلمة دي
حكم جواك على افعال المقاومة
عشان تقعد تراقب ايه اوجه التشابه
اللي بين المقاومة وبين داعش
وحتى لو ما وصلتش لتشابهات كتير مش مشكلة
كفاية انها قدرت
تربط المفهومين دول عندك ببعض
لانه زي ما هو معروف في السياسة
 او التصور هو الواقع
تصوراتنا عن اي حاجة
هي الواقع بتاع الحاجة دي
لاننا بنتعامل مع الواقع
من خلال التصورات دي
يعني بما ان انا وانت والامريكان والاوروبيين
مش موجودين على ارض المعركة
ومش بنشوفها غير من خلال التصريحات الصحفية
يبقى واقع المعركة بتاعتنا دي
ببساطة هو التصريحات
لو ركزنا في التصريحات وذاكرناها كويس
وعرفنا نقول ايه وما نقولش ايه
هنقدر من خلال دا اننا نمتلك السرد
واذا امتلكنا سرد الواقع
يبقى امتلكنا الواقع
هي دي الطريقة اللي بتفكر بيها اسرائيل
والافكار دي اتطورت بشكل كبير اوي
في اخر 20 سنة
واحد من اصحاب الفضل في تطورها
كان دانييل سيمان
الراجل اللي اشتغل من سنة 20
في تغطية الاشتباكات والاحداث الصحفية لحد 2010
وقت ما اتعين مدير
للمكتب الاعلامي الحكومي في اسرائيل
على مدار سنين سيمان كان شايف
ازاي اسرائيل بتخسر تعاطف الغرب معاها
نتيجة التغطيات الصحفية
اللي نقلت للعالم معاناة الفلسطينيين
والراجل دا اصلا
كان مشهور بكراهيته للصحفيين
وله تاريخ من الخناقات مع الصحفيين الاجانب
اللي كان بيشوف ان تغطياتهم الصحفية
بتاذي صورة اسرائيل
وانهم بقصد او من غير قصد
بيساعدوا اعداء اسرائيل في الاخر
الامور كانت من وجهة نظر سيمان
كانت ان الاسرائيليين بعد كل حرب
بيلملموا جراحهم بسرعة ويرجعوا يشوفوا شغلهم
لكن الفلسطينيين بقى حسب كلامه
بيفضلوا يحكوا عن ماسيهم
ويدخلوا في معارك اعلامية
بتسبب اضرار استراتيجية لاسرائيل مع الوقت
طب مش ممكن نستنتج
من كدا مثلا يا عم سيمان
ان معاناة الفلسطينيين كبيرة جدا
لدرجة انها مش ممكن تتنسي ببساطة
اول ما الحرب تهدا
لا اطلاقا سيمان استنتج من كدا
ان حرية الصحافة وشفافيتها
ونقل الواقع الاسرائيلي زي ما هو
كل دا حاجات مضرة لاسرائيل
لان المجتمع الاسرائيلي مليان خلافات
ولما يظهر في الاعلام بالصورة دي
مقابل ان المجتمع الفلسطيني متوحد
في صورة ضحية الماساة والظلم
فدا بيقدم اسرائيل بصورة ضعيفة
قدام المجتمع الدولي
والنتيجة اللي وصل لها ان اسرائيل
محتاجة تدخل حربين مش حرب واحدة
الحرب الاولى على الفلسطينيين
والحرب التانية حرب على المعرفة وعلى الحقيقة
ودا اللي نقدر نشوف تجلياته النهاردة
في اللي بيحصل على فيسبوك وانستجرام
لما بننشر عن فلسطين
تقييد حسابات بقى و 
وال يقع
وتبقى محتاج ان انت تحط 3 سيلفيهات
عشان يسيبوك تحط علم فلسطين في ال
افكار سيمان كانت من الحاجات اللي ساهمت
في بناء اسرائيل
لهيئة اعلامية حكومية اسمها الهاسبارا
والهاسبارا دي كلمة عبرية
ترجمتها الحرفية الشرح او التفسير
لكنه بقى مصطلح مستخدم في حاجات اوسع شوية
زي التحكم في السرد
او الصورة الذهنية عن القضية
وبقى الهاسبارا دا
جهاز تابع للخارجية الاسرائيلية
دوره زي ما قلنا
السيطرة على الرواية الاعلامية في العالم
عن اللي بيحصل في الصراع العربي الاسرائيلي
لان زي ما قلتلك من شوية
  
والسيطرة على الراي العام العالمي
معناها السيطرة على الحقيقة
الدور اللي بتلعبه الهاسبارا بقى
مش مجرد ان هي تنشر
الرواية الاسرائيلية الرسمية بس
لا هي بتعمل دا فعلا لكنها مش بتكتفي بيه
لان دورها الاهم هو اعاقة النشر وتعطيله
والتشكيك ونزع الشرعية عن اي رواية
بتدين اسرائيل على الانترنت وبرة الانترنت
ودا مثلا زي اللي حصل تاني يوم
بعد قصف مستشفى الاهلي المعمداني في غزة
لما طلعت الصحافة الامريكية والاوروبية
تاني يوم في تغطيتها للخبر بطريقة متشككة
كانهم يعني مش عارفين مين اللي عمل كدا
السيطرة على السرد دي بتحصل بطرق كتير
لكن اهمها طبعا
هو اتهام الاشخاص اللي بينشروا عن فلسطين
بالعنصرية او معاداة السامية
والتشكيك في رواياتهم
سواء بتكذيبها او بنشر روايات مضادة
على الانترنت الهاسبارا جهاز
فيه عدد رهيب من المتطوعين
معظمهم بيكون من الطلاب
اللي ظباط الاستخبارات جوا الجهاز
بيدربوهم على حيل الرد والاحتجاج والنقاش
على وسائل التواصل الاجتماعي
وبيوفرولهم كتب يقدروا يتعلموا منها
اساليب مقنعة للنقاش على الانترنت
او ازاي مثلا تدير حملة
للدفاع عن اسرائيل على الانترنت
وايه هي المهارات الاساسية للكتابة عن دا
وايه اشهر الاتهامات
اللي بتتقال عن اسرائيل وازاي ترد عليها
يعني مثلا
لو حد كلمك عن قضية اللاجئين تقول ايه
ولو حد كلمك
عن المستوطنات الاسرائيلية تقول ايه
ولو انت بتدرس برة اسرائيل
ازاي تتقرب من الموظفين
اللي هيسهلولك تنظيم المظاهرات
وطباعة وتوزيع المنشورات في الجامعة بتاعتك
في اوروبا او امريكا
وكل حاجة تانية تقدر تساعدهم
في النقاش عن اسرائيل
الجهاز دا بيدربهم عليها
والموضوع ما بيقفش لحد هنا
كمان الجهاز دا بيقدم
نشرات دورية للطلاب والمتطوعين بتوعه
عن كل مقال او فيديو بيتم نشره عن اسرائيل
على المواقع الصحفية على الانترنت
بغرض انهم يمارسوا التشكيك في المعلومات دي
ويقدموا معلومات مضادة
بحيث المشهد على الانترنت يبان عبثي
وكل مقالة او فيديو
او حاجة مكتوبة عن اسرائيل
لو ما قدروش يحذفوها
فعلى الاقل يخلوها تبان مخالفة للراي العام
المنطق ورا دا صديقي الانسان
ان اسرائيل بتشوف نفسها دولة يهودية وحيدة
موجودة وسط شعوب ودول بتكرهها
ونفسها تشيلها من على الخريطة
وبسبب عددهم المحدود
بيشوفوا ان موضوع الاعلام دا
ما ينفعش يتساب عشوائي كدا
لان ساعتها اسرائيل مش هتقدر ترد
على الاتهامات الموجهة ليها على الانترنت
بسبب قلة عدد افرادهم اصلا
وبالتالي يبقى لازم العدد القليل دا
يتسلح كويس جدا
ونساعده بكل الطرق الممكنة
بحيث يحتلوا كل ركن من اركان الانترنت
ويغرقوه بتعليقاتهم
وارائهم الداعمة لاسرائيل
اسرائيل كمان انشات
برنامج اسمه زمالات الهاسبارا
ممكن اي شخص عنده مشروع فني او ادبي
انه يقدم فيه
لو كان المشروع دا طبعا
بيساعد في نشر التطبيع مع اسرائيل
الشخص اللي بياخد الزمالة دي
بيسافر اسرائيل الاول
وياخد تدريب على الدفاع عنها
وبعد كدا
بتسهله المنح والموارد اللي هيحتاجها
عشان ينفذ مشروعه الادبي او الفني
هتقولي صديقي الانسان
طب هي الناس دي كلها ما لهاش راي يعني
الطلاب المتطوعين في الهاسبارا دول
والفنانين اللي بيقدموا على المنح
ما حدش فيهم عنده وجهة نظر
معارضة للرواية الرسمية الاسرائيلية دي
الحقيقة انه فيه طبعا
وفيه منهم ناس بتعترض على البرامج دي
وبيشوفوها بروباجاندا
لكن زي ما بيتقال
في واحد من الكتيبات بتاعت البروباجاندا دي
فانتقاد اسرائيل والكلام بصراحة شيء مشروع
لكن ليه اماكن وسياقات محددة
ولازم المواطن الاسرائيلي يعرف بالظبط
امتى يكون واجبه ان هو يستخدم
ادوات الدفاع عن اسرائيل
ضد الهجمات المعادية للصهيونية
عشان يساعد اسرائيل في مشروعها
اللي في الاخر
هيترتب عليه السلام الشامل والدائم
دا غير ان الطلاب دول
بيكونوا مشحونين بفكرة
انهم الخط الامامي
للدفاع عن اسرائيل وحقها في الوجود
باعتبارها الدولة اليهودية الوحيدة في العالم
وان سحب الشرعية من تحت اقدام الدولة دي
هيكون نتايجه سيئة على كل اليهود في العالم
وبكدا يتحول الصراع عند الطلبة دول
الى صراع على الوجود نفسه
وبالتالي يبقى التفكير والنقد
مش هما الاولوية
ودورهم بقى ييجي بعد كسب الوجود والشرعية
اللي هي مسئوليتهم وحصيلة نضالهم
وطبعا رجال الدين اليهودي
والحاخامات في كل مكان في العالم
بيرعوا الكلام دا برضه ويدعموه
وحسب كلام واحد منهم لرعاياه
اللي هو الحاخام جيرالد سكولنيك
فمن المهم ان اليهودي يكون مطلع
وقادر يدافع عن قضية اسرائيل
ويقنع الناس بيها
ويبقى جاهز يرد على اي نقد منشور 
او مقال او فيديو او 
ودا بالجهد الجماعي
وباننا نكتب كومنتات ونعمل اغضبني
وحتى برة الانترنت في الحفلات والتجمعات
نحاول على اد ما نقدر
اننا ندافع عن اسرائيل
اذا سمعناها بتتعرض للنقد
عشان كدا صديقي الانسان
في كل حرب اسرائيل بتشنها
اول ضحية بتكون الحقيقة
وفي كل حرب
اسرائيل بتصور نفسها للمواطن الغربي
على انها ضحية الكراهية والارهاب
عشان تبقى بتقتل الحقيقة والمدنيين مع بعض
طيب جميل
فهمنا البروباجاندا الاسرائيلية بتشتغل ازاي
بس تفتكر ليه الغرب برضه
بيشتري الرواية دي بسهولة كدا
يعني في النهاية لو الناس في العالم الغربي
نصهم بس حتى مش مقتنع بالكلام دا
فالاكيد صوتهم هيبقى اقوى بكتير
من الصوت الاسرائيلي
لكن الحقيقة
انك بتلاقي دايما قبول سهل جدا
للروايات الاسرائيلية دي ودعم ليها
ودا مش على مستوى المؤسسات الاعلامية
والشركات الكبيرة بس
اللي هما ممكن نقول ان الفلوس بتتحكم
في ايه اللي بيصدقوه وايه اللي مش بيصدقوه
لا دا بيحصل كمان
على مستوى المثقفين والافراد
ايا كانت توجهاتهم السياسية
فتلاقي واحد مثلا
يميني زي جوردان بيترسون
وواحد شيوعي زي سلافوي جيجك
ممكن يبقوا اختلفوا على كل حاجة في الدنيا
ما عدا تاييد رواية اسرائيل الاعلامية
خصوصا في الحرب الاخيرة
هل دي عقدة الذنب
تجاه اللي حصل في الهولوكوست
ولسة مكملة معاهم لحد دلوقتي
ولا هما فعلا مصدقين ان اسرائيل
واحة الديمقراطية في الشرق الاوسط
كل دي اسباب قوية فعلا
تداخل رؤوس الاموال
وال  او الصعبانيات
اللي الصهاينة بيعملوها في اوروبا
بسبب تاريخ الاضطهاد الطويل لليهود
وكدبة الديمقراطية الوحيدة
في الشرق الاوسط
اللي دايرين ينشروها في امريكا دي
لكن فيه سبب تاني مهم كمان
هو اللي بيفرق اكتر مع الناس العادية
ويخليهم يتعاطفوا مع اسرائيل
ويقتنعوا بروايتها
وهو ان اسرائيل دي صديقي الانسان
عبارة عن دولة استعمار استيطاني
لكنها متنكرة في شكل دولة تحرر وطني
يعني ايه الكلام دا طيب
ناخدها واحدة
الاستعمار الاستيطاني دا
هو اول اشكال الاستعمار الاوروبي
واقدمها تاريخيا
والاستعمار الاستيطاني دا
بيقوم على ان شعب يبيد شعب
او ينزعه من ارضه
وياخد الارض دي هو ويستقر فيها
ودا اللي حصل مثلا في المستعمرات الانجليزية
في امريكا الشمالية واستراليا ونيوزيلاندا
ما بين القرنين ال15 وال17
النوع دا من الاستعمار مختلف مثلا
عن الاحتلال البريطاني لمصر او الهند
اللي هو بنقول عليه الاستعمار الامبريالي
لان الانجليز في الدولتين دول
ما كانوش بيحاولوا
يشيلوا السكان ويقعدوا مكانهم
لا هما بس كانوا بيستغلوا
مواردهم الطبيعية والبشرية
ويخلوا اكبر جزء من الثروات
والمكاسب اللي بتحققها الدول دي
يتوجه ببساطة لبلاد المستعمر الاوروبي
المهم صديقي الانسان
ان الاستعمار الاستيطاني دا
فرنسا حاولت تعمله في الجزاير
واسبانيا والبرتغال
جربوه في امريكا الوسطى والجنوبية
ويمكن اشهر مثال عليه
هو استعمار جنوب افريقيا
اللي بدا على ايد الهولنديين في القرن ال17
وبعدين اتطور لنظام فصل عنصري
بين البيض والسود
وانتهى اخيرا في 1994
يعني قعد حوالي 3 قرون ونص
ودا معناه ان الاستعمار الاستيطاني دا
كان هو ال  الاساسي
بتاع اوروبا الغربية لفترة طويلة
لكن النهاردة
وبعد ما اتحررت معظم المستعمرات دي
فكل الاوروبيين والامريكيين بلا استثناء
بيشوفوا تقريبا ان دا كان اسوا ممارسة سياسية
واكتر حاجة كريهة حصلت في التاريخ
وكل الدول دي بقى فيها اعياد رمزية كدا
للاعتراف بتضحيات السكان الاصليين
اللي هو يلا نولعلهم شمعة
وربنا يتولاهم برحمته ويسامحنا
اغرفلي بس
شوية بيكاتا بالمشروم الله لا يسيئك
طب انت مش ملاحظ حاجة صديقي الانسان
ايوة شكك في محله فعلا
الحركة الصهيونية هي واحدة
من اخر حركات الاستعمار الاستيطاني
اللي مكملة معانا لحد النهاردة
هي حركة استعمار استيطاني لانه لما بدات
ما كانش فارق معاها اوي تروح فلسطين او غيرها
عشان تعمل وطن قومي لليهود
لا كانوا بيفكروا اصلا
ان هما يروحوا اوغندا او موزمبيق
او الكونغو او الارجنتين او شرق استراليا
ودا كان واضح مثلا
في كتاب هرتزل عن الدولة اليهودية
لما كان بيقارن المميزات والعيوب
بين الارجنتين وفلسطين
ونختار انهي فيهم بلد
ولو كانوا راحوا اي بلد من دول
كانوا هيقولوا عليها
ارض الميعاد برضه عادي
لكن الاوروبي والامريكي صعب جدا
انه يشوف الصهيونية
باعتبارها حركة استعمار استيطاني
زي ما بيشوف تاريخ اسبانيا
في الارجنتين مثلا
او تاريخ فرنسا في كندا
مع ان والله العظيم هي
طب ايه بقى السبب في دا
السبب صديقي الانسان
ان زي ما قلتلك في الاول
ان الحركة الصهيونية متنكرة
هي حركة استعمار استيطاني اه
لكن عاملة نفسها حركة تحرر وطني
اللي بيساعدها تقدم نفسها في الصورة دي
ان اليهود
بسبب العنصرية المسيحية الاوروبية لقرون طويلة
واللي هي جابت اخرها خالص
في الحرب العالمية التانية
بالهولوكوست والمحارق النازية
بقى عندهم طريقة
لتبرير وجودهم في فلسطين قدام العالم
وهي ان احنا كمان عايزين نبقى شعب
زي ما انتم اشتغلتم على نفسكم زمان وبقيتم شعوب
عايزين نبقى زي الامريكان كدا
مجموعة من المهاجرين الاوروبيين
اللي بيقرروا ان هما يتمردوا
ويقطعوا الحبل السري
اللي بيربطهم باوروبا
ويبقوا شعب مستقل ويبنوا مصيرهم بايديهم
عشان كدا صديقي الانسان لما بتفتح الانترنت
لما بتفتح الانترنت
وتلاقي الناس هنا بتقول حاجة
وهناك بيقولوا حاجة تانية خالص
بيكون دا واحد من الاسباب الاساسية للخلاف
ان احنا بنبص لاسرائيل
فبنشوف الاستعمار الاستيطاني
لانه قريب مننا اوي
واحنا شفنا بشكل احسن
هو شغال ازاي وايه نتيجته
الفلسطينيين يوميا على الارض بالشكل المباشر
وكل مواطني الدول العربية التانية
شافوا التاثير دا برضه بصور مختلفة
في لحظات تاريخية مختلفة
لكن المواطن الغربي ايا كان توجهه السياسي
بيبص لاسرائيل
فيشوف فيها حركة تحرر وبناء شعب
وبيبقى موقفه منها موقف ابوي شوية
وعنده احساس بالذنب ناحيتها
اللي هو انتم كنتم عيال صغيرة
واحنا كنا اباء 
وفاهمين انكم دلوقتي
عايزين تبقوا مستقلين عننا
وخلاص ماشي هنساعدكم تعملوا دا
وهو دا المنطق اصلا اللي اتبنت عليه
علاقة الغرب باسرائيل من اول وعد بلفور
ودا السبب ان انت لو اوروبي او امريكي
بغض النظر عن توجهاتك السياسية
فانت دايما هيكون عندك استعداد
للتعاطف مع القصة دي
قصة المهاجر
اللي راح يبني لنفسه وطن في بلد بعيد
بعد ما كان بيتعرض للظلم في بلده الام
المشاكل في النوع دا من القصص صديقي الانسان
مش بتبدا تظهر غير لو انت فلسطيني
او لو انت مثلا
كنت من سكان امريكا الاصليين
ساعتها غصب عنك بتشوف الحكاية دي
بطريقة مختلفة شوية
وغالبا ردود افعالك برضه
ممكن تبقى مش مهذبة اوي
ودايما المستعمر وحلفاؤه
في اوروبا وامريكا
بيستغربوا جدا من ردود الافعال دي
وبيستغربوا عموما من عدم عقلانية المقاومة
ومن صعوبة النقاش معاها
اللي هو بقى انتم عاملين كل الجلبة دي
عشان مش عايزين
الناس الغلابة دول تبقى شعب
ودا طبعا لانهم عاملين نفسهم ناسيين
الجزء الاولاني من المعادلة
اللي هو بتاع الاستعمار دا
معلش فاتتهم برضه مهي محتاجة فطانة
كل انماط الاستعمار الاستيطاني
اللي انا كلمتك عنها دي
بترسم حدود واضحة جدا وعنيفة بين الشعبين
الشعب المستعمر والشعب المستعمر
والسبب في دا ببساطة
ان الاستعمار اصلا بيخلق الحدود دي
عشان يعرف يحكم
والحدود العنيفة دي كانت واضحة فعلا
في امريكا الجنوبية والشمالية
وفي المستعمرات الافريقية
وطبعا دلوقتي في فلسطين
الطبيب النفسي والمناضل المارتنيكي
فرانتس فانون
اللي هو من جزر
اسمها جزر المارتينيك يعني
في واحد من اشهر كتبه
اللي حاولت تحدد موضوع الاستعمار دا
اللي هو كتاب معذبو الارض
بيقولنا ان الاستعمار بيعمل حاجتين
في اي مكان بيدخله
الاول انه بيفرض منطق تفكير ثنائي
على الناس اللي هو بيستعمرهم دول
كل حاجة في العالم
بتكون متقسمة بحسب لون البشرة او الدين
او اي علامة تانية واضحة
تقدر تفرق الشعبين دول وتفصلهم عن بعض
واحد مستعمر وواحد مستعمر
والحاجة التانية
انه بيبني بنية تحتية من العنف اليومي
من غير العنف دا
منطق التفكير الثنائي مش هيقدر يستمر
نقط تفتيش بقى وحواجز
واماكن وطرق متقسمة
بحسب انت من انهي شعب بالظبط
وقوانين مختلفة ووظايف مختلفة لكل شعب
وكل النظام دا بتحميه سلطة
قايمة على العنف الجسدي المباشر تماما
الضرب والسجن والتعذيب والاهانة وطبعا القتل
فانون بيلفت انتباهنا كمان بذكاء
لان النقطتين دول بالتحديد
منطق التفكير الثنائي والعنف
هما الحاجتين اللي المستعمرين
بيعايروا بيها الشعوب طول الوقت
فبتلاقي مثلا المستعمر
والاصوات القريبة منه جوا البلد المستعمرة
مستغربين وبيسالوا الناس
انتم ليه مصرين تفكروا بمنطق احنا وهما
طب وانتم ليه كمان مصرين
على الحلول العنيفة طول الوقت
مع انه زي ما انا لسة قايلك
او فانون يعني اللي لسة قايلك
فمنطق التفكير الثنائي دا
جزء جوهري من بنية اي استعمار اصلا
هو بيجبرك ان انت تشوف العالم بالطريقة دي
انا حاجة وانت حاجة تانية
عشان يقنعك ان انت اقل منه
لكن لما تيجي انت تقول احنا وهما
يقولوا عليك متعصب ودماغك ضيقة
ومش مؤمن بوحدة الانسانية
وطبعا العنف المستمر
هو الواقع اليومي للاستعمار دا برضه
وفانون كان شايف ان العنف بيتمارس باصرار
على الشعوب الخاضعة للاستعمار
بيتحوش ويتحوش وينفجر مرة بعد مرة
وهيفضل ينفجر في وش المستعمرين
مش بس لانه رد فعل طبيعي ولازم يحصل
لا دا كمان كان شايف
انه الشعوب الخاضعة للاستعمار دي
عمرها ما هتشغل بالها اصلا
بمحاولة تبرير العنف دا او الاعتذار عنه
لان العنف ببساطة
هو الواقع اليومي اللي بيتعرضوله باستمرار
حياتهم كلها بين قوسين من العنف
بسبب الاستعمار
وبالتالي مش بيبقوا حاسين انهم محتاجين
يقدموا اعتذارات عن لحظات الانفجار
عشان كدا دعاية المستعمر واعلامه
بيقابلوا اي رد فعل عنيف باستغراب شديد جدا
اللي هو طب انتم ايه اللي مزعلكم طيب
بتشتكوا من ايه
وبيحاولوا طول الوقت ان هما يصوروا
ردود الفعل العنيفة على الاحتلال دي
انها ردود فعل هوجاء وبربرية
وانها بتعقد الامور اكتر
لا ومش بس كدا
دا كمان هتلاقيها بتحاول تقنعك
ان الشعوب اللي اتحررت زمان
من الاستعمار اللي كان عندها
اتحررت يعني عشان اشتغلت على نفسها
ومشيت في طرق سلمية من المقاومة
مع ان دا مش حقيقي
حتى بالنسبة لبلد زي جنوب افريقيا مثلا
اللي هي مشهورة جدا
بحركة المقاومة السلمية بتاعتها
لان جنب المقاومة السلمية
اللي الشعوب دي خدتها
كان فيه حركات تانية مسلحة كتيرة مش قليلة
ومنهم حزب المؤتمر الوطني الافريقي نفسه
اللي هو الحزب الحاكم حاليا سبحان الله
واللي طلع منه نيلسون مانديلا
اللي لسبب ما بعد كدا
بقى رمز المقاومة السلمية للاستعمار
مع ان مانديلا انخرط
في النظام المسلح عادي
والحزب بتاعه كان خاربها
سيارات مفخخة وهجمات مسلحة
من اول الستينات
لحد ما استقلت جنوب افريقيا في اول التسعينات
النهاردة صديقي الانسان
نيلسون مانديلا رمز من رموز السلام في العالم
ودا ببساطة بس عشان المقاومة انتصرت
لما بتنتصر المقاومة بيرجع العالم يشوف
الاعمال التخريبية والعنف العشوائي والارهاب
على انها كانت محطات طبيعية
في مسيرة النضال الوطني
عشان كدا مثلا
لما تيجي تبص دلوقتي على الصحافة الاستعمارية
وقت حرب استقلال الجزاير مثلا
ممكن دا يفيدك جدا في انك تفهم
تصرفات الصحافة العالمية دلوقتي
الباحث الجزائري محمد خان في دراسته
عن صحيفة لوموند وتغطيتها للحرب
بيقول انها كانت صوت للجيش الفرنسي
انسى بقى قصة الموضوعية واستقلال الصحافة
والكلمتين اللي ما لهومش لازمة دول
كانت الصحيفة بتنصح
الدول المجاورة لالجزاير
اللي هي المغرب وتونس
بالتخلي عن الاحلام المبالغ فيها
وبانهم يبطلوا دعمهم للارهابيين والمتمردين
اللي بيقاوموا في الجزاير
وبتقولهم كلام من نوعية ان التاريخ هيسامح
الجيش المستعمر على اخطائه البسيطة
لكنه مش هيسامحه
لو تخلى عن مهمته الحضارية في الجزاير
صديقي الانسان حرب الجزاير دي
اللي هي مات فيها مئات الالات من الجزايريين
وبيوصل الرقم لمليون ونص في بعض التقديرات
وطبعا انا مش محتاج اقولك التاريخ في الاخر
سامح مين وزعل من مين
عشان كدا الفرق كبير اوي
بين نظرتنا لحرب الجزاير دلوقتي
وحتى نظرة الاوروبيين والامريكيين نفسهم ليها
بعد ما المقاومة في الجزاير انتصرت
وبين الطريقة اللي الصحافة والاعلام
كانوا بيتعاملوا بيها
اثناء ما كانت الحرب لسة شغالة
ونفس الكلام دا يجوز يتقال
عن الوضع الفلسطيني برضه
اللي النهاردة بيتقال عليه
عنف غير مبرر وارهاب وهمجية
واللي هو ببساطة محاولات
من الشعب اللي خاضع للاستعمار دا
انه يخلي الاستعمار دا
مكلف واصعب في ادارته
واذا حصل في يوم من الايام
انه نجح في تحرير الشعب الفلسطيني
هيبقى بالنسبة للعالم كله نضال وطني
زيه زي بتاع الجزاير بالظبط
لكن لحد ما دا يحصل صديقي الانسان
فالمؤكد ان تغطية الصحافة العالمية
هتفضل توصف اي فعل للمقاومة انه داعش
وعلى الفلسطينيين انهم ارهابيين
وعلى الحقيقة انها زيف
وهتستمر في حربها على كل الجبهات
بس اللي بنتعلمه من فانون
انه بالنسبة للشعوب
اللي بتعاني من الاستعمار
فالحقيقة بتكون تقيلة وفارضة نفسها عليهم
وما فيش سبيل لتزييفها
لانها حقيقة العنف والقمع والقتل
اللي بيتعرضوله يوميا
واللي قدامها كل الكلام بتاع الجرايد
والتليفزيون والسوشيال ميديا دا
بيبقى من غير قيمة
بالنسبالنا احنا بقى صديقي الانسان
فدي محاولة عشان نشوف الصورة
من زاوية ابعد شوية
وعشان نشوف امثلة سابقة
للي الفلسطنيين بيتعرضوله النهاردة
ونفهم ادواته
وان الظلم طول العمر هيفضل حليف المستعمر
حتى لو العالم بيكتسف يقول كدا
حتى لو العالم مش مستعد
يسمع دا النهاردة او يقتنع بيه
مش مطلوب مننا اننا نقنعهم بكلمة الحق
لكن كل اللي بيمليه علينا الضمير
اننا نقول كلمة الحق حتى لو تمنها غالي
ونقولها بغض النظر عن كون معركة الحق
معركة كسبانة او خسرانة
عشان لو جه يوم خسرنا فيه الحقيقة
ما نكونش خسرنا معاها
ضميرنا وانسانيتنا في نفس اللحظة
