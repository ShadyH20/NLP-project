وانا جاي في الطريق
لقيت لمة وهيصة وزمبليطة وكاميرات
وقفت اسال
لقيت واحد قلتله لو سمحت
هو انتم بتعملوا ايه
قال لي مفيش عادل امام بيصور
الفيلم الجديد بتاعه من اخراج جاد شويري
قلت له عادل امام
انا اسف لو اقتحمت عليك حرمة اللوكيشن
ثانية بس اخد نوري
خير يا استاذ راشد
جاي تاخد نورك عندي ليه
ابدا وانا طالع سمعتك بتتكلم عن الافلام
ودي مشروع حياتي ما قدرتش اقاوم
ايه دا والله حضرتك بتشتغل على فيلم
اه من 30 سنة
فيلم كنت بشتغل عليه
مع تيفة والخن الله يرحمهم
معلش والله اعذرني اصل انا لسة ناقل جديد
ولسة ما اتعرفتش على السكان كلهم
ايه دا
تيفة والخن دول
عاطف الطيب ومحمد خان
اصدقائي في الدرب
انا بقى ايه دوري في الدرب دا
انا كنت بخرج فيلم عن الاقليات
بس جهات التمويل
ما كانتش مكتفية بقصة الفيلم
كانت عايزاني انا كمان ابقى اقلية
قلت اجي استشيرك جايز تساعدني
طب وانت جايلي انا اقل منك يعني
لا بس العالم لازم يرفضني
علشان فيلمي يشوف النور
انا عايز اعاني يا محمد مش محمد برضه
محمد
انا محتاج للمعاناة
عايز اعاني يا محمد
طب اهدا يا استاذ راشد قطعت قلبي
هفكر حاضر
قول لي طيب ايه تاعبك في حياتك
قبل ما تنام ايه اللي بيطير النوم من عينك
مفيش حاجة
حياتي مملة
وسعيدة
زي ما تكون فيلم رومانسي
انتاج اوروبي مستقل
طب يا راجل وساكت ما الحل دا
انت تبعت تقول لهم ان معاناتك
هي غياب المعاناة
يعني ايه الكلام دا
هو فيه مبدع ما بيعانيش
اللي انت فيه دا ماساة
انت متاكد من الموضوع دا
الا متاكد
دي مدرسة جديدة في الالم وفقدان المعنى
يلا انزل شوف كدا
انت ما بتعانيش من ايه وابعتلهم
طب وانت بتبدا ازاي لا مؤاخذة
لا انا مرهق شوية
يعني اتكل بس انت على الله يا عم راشد
وان شاء الله ربنا هيسهلك
 اتفضل حضرتك
 جراتسي ميل
جراتسي ميل
العمارة دي بتحدف بلاوي
ما عرفش بيجيبوها منين
نرجع تاني لجاد شويري
قلت له يا نهار اسود
هو عادل امام بيعمل فيلم جديد
من اخراج جاد شويري كمان
فالراجل قال لي ايوة
افلامه بتاعت زمان
كانت ماليانة مشاكل اخلاقية وافكار رجعية
عنصرية ضد الافارقة وضد الستات
وعنصرية ضد التخان
وضد الاقزام وضد المعاقين
وتحرش وبلاوي سودا
حاجة يعني ما بقتش نافعة خالص
في الزمن دا بصراحة
الفيلم الجديد دا بيقول لك
بقى هيبقى حاجة تانية
حاجة مختلفة
عادل امام هيقوم بدور لاجئ اريتري
واخته هتبقى ترانسجيندر واخد بالك
وعمهم هيبقى بيجيب رجالة في الشقة
دنيا ما عادش فيها خير
يعني انا كنت بحب افلامه بتاعت زمان بصراحة
انا راجل متربي على التخلف والرجعية دول
راضعهم منذ سن صغيرة
ليه تعملوا معايا كدا
ما تخافش صديقي الانسان انا بهزر معاك
عادل امام مش هيعمل
فيلم ولا حاجة مع جاد شويري
هيكمل مسيرته عادي
وفيها كل العنصرية اللي انت بتحبها
الفترة اللي فاتت
كان فيه اهتمام كبير اوي وتركيز
على تمثيل الستات والاقليات
في السينما والمسلسلات
باعتبار ان التمثيل دا
بيخدم قضية عادلة في المجتمع
وبيمنع التمييز ضد الفئات الاضعف
والموضوع مش بس سينما ومسلسلات
لكن في كل المساحات
الثقافية والسياسية عموما بقى
بقى فيه اهتمام واسع اوي بمبدا التنوع دا
لو بتشكل لجنة تحكيم لجايزة ادبية
فانت محتاج تعمل فيها تنوع بقدر الامكان
تجيب واحد مسلم من اصول باكستانية
واحدة ست من اصول افرواسيوية
واحد لاتيني واحد لا ديني
وغالبا في العالم المتقدم
بتبقى فضيحة لو التنوع دا مش موجود
وحتى عندنا في الغيط زمان
كان فيه فكرة الكوتة في التمثيل النيابي مثلا
اللي هي عدد معين من المقاعد في البرلمان
بيبقى محجوز للستات او العمال والفلاحين
او غيرهم من الفئات
اللي الدولة شايفة انهم محتاجين زقة
لانهم بيعانوا من التمييز والاضطهاد
وطول السنين اللي فاتت
التمثيل دا كان بيزيد بنجاح فعلا
جامعة كاليفورنيا في لوس انجلوس
بتطلع كل سنة تقرير ظريف اسمه
تقرير التنوع في هوليوود
والتقرير دا بيقول لنا مثلا
ان نسبة الاقليات والمهمشين
في ادوار البطولة في السينما الامريكية
زادت من 105 في 2011
لحد حوالي 40 في 2021
دي زيادة كبيرة جدا في 10 سنين
ودا ما حصلش بس في ادوار البطولة
لكن كمان في الادوار الثانوية
وفي ادوار الكتاب والمخرجين كمان
بس بنسبة اقل شوية
يا سلام على الاحصائيات الممتعة
واضح ان العالم بيتقدم فعلا
ورايح ناحية العدالة والحرية والمساواة
وكل دا بسبب
جهود رجالتنا البواسل في هوليوود
ثانية واحدة صديقي الانسان بس ثانية واحدة
فيه احصائية تانية لسة واصلة حالا
حتة جرافيك كدا بتقول لك ايه بقى
مكتب الاف بي اي بيقول ان نسبة جرايم الكراهية
في امريكا في نفس الفترة تقريبا
زادت بنسبة 10
مع ان مجموع الجرايم كله قل اساسا
يعني المجتمع بيتطور فعلا
كل الجرايم بتقل الحمد لله
ما عدا جرايم الكراهية والعنصرية بتزيد
يا خسارة جوايز الاوسكار
اللي راحت لافلام وحشة
انتم شوية مشاهدين كتع
ما استفادتوش حاجة من تمثيل الاقليات
طبعا الوضع دا غريب جدا
عامل كانك قاعد مثلا تعمل مؤتمرات واعياد
للاحتفاء والاحتفال بالستات
وهما عمالين بيتقتلوا
في الشوارع كل شوية برضه
حاجة غريبة جدا
لا يمكن تخيلها في اي مكان في العالم
المهم يعني علشان ما نخرجش برة الموضوع
ايه معنى تمثيل الاقليات والاحتفاء بيهم
واعطائهم مساحة على الشاشة
في المجال العام باستمرار
الكلام دا معناه ايه
هل من وجهة نظر العدالة في حياتنا
التمثيل دا خطوة على الاتجاه الصحيح
بس لسة نتيجته في المجتمع ما ظهرتش كفاية
ولا هو اصلا من الاول
خطوة مالهاش معنى او حتى خطوة غلط
طب هل الناس اصلا
بقت تبلغ اكتر عن الجرايم دي
عشان كدا ارقامها زادت مثلا
ولا الجرايم زادت فعلا
اصل لان الاهتمام بالاقليات والفئات المضطهدة دي
في نفس الوقت بيحرك غضب اكبر ضدهم
وعموما طيب يعني
مين صاحب الفكرة الجهنمية دي
ان ابطال الافلام
لما يبقوا سود او يبقوا ستات
دا هيبقى معناه عنف اقل
ضد السود وضد الستات
اسئلة كتير اوي وموضوع ملخبط
بس خلينا ناخدها من الاول خالص
وواحدة واحدة
صديقي الانسان اهي الفكرة الجهنمية دي
قايمة لا مؤاخذة على عمودين كبار كدا
او فكرتين مهمين او يعني بلغة المحنكين
ليها رافدين اساسيين
الفكرتين دول الاتنين
اتطوروا في فترة التمانينات والتسعينات
في الاوساط المحنكة برضه
وفي الابراج العاجية بتاعت المثقفين والمرفهين
لكن بالتدريج كدا
زي ما بيحصل كتير بعد 20 او 30 سنة
الافكار دي بدات تلعب
دور كبير جدا في حياتنا اليومية
طب ايه هما طيب الفكرتين دول
صديقي الانسان
اشتري مني وانا هبيعلك في الاخر
الاولى يا سيدي اسمها نظرية المنظور
 
والتانية الاعتراف 
يعني ايه بقى المنظور ويعني ايه الاعتراف
نظرية المنظور دي باختصار
بتقول لك ان رغم ان كلنا ولاد ادم وحوا
لكننا مختلفين عن بعض في حاجات كتير اوي
من اول الجنس ولون البشرة
وبغض النظر عن الاختلاف اللي بيننا
في الشكل والصفات السطحية دي
لكننا مختلفين من جوا كمان
كل واحد فينا
عنده معايير في الحياة مختلفة عن التاني
وكل فئة من الناس دول
نظرتها للعالم مختلفة عن غيرها من الفئات
فبالتالي العالم من وجهة نظر الست حاجة
ومن وجهة نظر الراجل حاجة تانية خالص
لان الستات بينهم وبين بعضيهم
عندهم خبرات ومسارات في الحياة
مختلفة تماما عن خبرات الرجالة في الحياة
كل فئة ليها المنظور بتاعها للحياة
ودا نتيجته ان مفيش زاوية واحدة نبص منها للحاجات
مفيش حقيقة مطلقة
لان كل واحد فيهم عنده
حقيقة خاصة بيه هو مختلفة عن التاني
فمثلا الفيلسوفة الامريكية ساندرا هاردينج
ست صاحبة مجهود كبير جدا في نظرية المنظور
بتقول لك ازاي ان فيه حاجات كتير
كان مسلم بيها علميا
وكان العالم كله متفق عليها زمان
ايام ما كان اغلب العلماء رجالة
بدات الحاجات دي يتسربلها الشك
لما العلماء الستات دخلوا على الخط
لانهم كعلماء ستات
شايفين الحياة من منظور تاني
تقول لي ازاي اقولك يعني مثلا
طول عمر العلماء الرجالة
بيقدروا اكتر دور التفكير العقلاني
انما العلماء الستات مثلا فبيهتموا اكتر
بدور المشاعر في الحياة الاجتماعية
فكان زمان كان مثلا ييجي
يعمل لك دراسة نفسية على الرجالة
ويقوموا معممين النتايج بقى على الكل
رجالة وستات عمياني كدا
وخد عندك من دا كتير بقى
فبقى دلوقتي كل شوية واحدة ست
في مجال علمي معين تطلع تقول لك الفكرة دي غلط
والفكرة دي مش دقيقة
مين العالم الحمار اللي كان شغال هنا قبلي
بس دا صديقي الانسان مش معناه
ان الرجالة متحيزين ضد الستات
مش دا اللي هاردينج وزمايلها قاصدينه
حتى لو كان صح التحيز ممكن يتعالج
والشخص العنصري مثلا
ممكن ربنا يهديه ويعرف غلطه
لكن نظرية المنظور بتروح لحتة ابعد شوية
هاردينج وزمايلها قصدهم ان الرجالة
دايما هيفضلوا ينتجوا معرفة ناقصة
مهما حاولوا يتخلصوا من تحيزاتهم
لان خبرتهم هتفضل محدودة بكونهم رجالة
طب ايه الحل قالتلك انه الطريق الوحيد
علشان تبقى المعرفة اللي عندنا موضوعية
هي ان الستات كمان تشارك في انتاج المعرفة
هما وغيرهم من الاقليات والملونين
طب نعمل دا ازاي
قالتلك لازم نحل المشكلة دي عن طريق
ان الجامعات تبدا تدي
مساحة اكبر للستات في لجان الترقيات
وجمعيات البحث العلمي هما كمان بصراحة بقى
ومد الخط دا بقى لامؤاخذة على استقامته
خارج حدود العلم كمان
زي  لجان تحكيم الجوايز
والمسابقات الفنية وغيرها
عشان ستات واقليات اكتر
يبداوا يساهموا في بناء احكام المجتمع
عشان نشارك في بناء منظور العالم كلنا سوا
ولقمة هنية تكفي 100
شغل اتاخر خدني جنبك يا صديقي الانسان
وصلتلك الفكرة
صديقي الانسان والله انا شقيت في حياتي
عشان افهم البؤين دول
في نفس الفترة تقريبا
ظهر مفهوم اسمه مفهوم الاعتراف
في شغل فيلسوف الماني اسمه اكسل هونيث
المفكر والمدير السابق
لمدرسة فرانكفورت الثانوية
هونيث قرا
للفيلسوف الالماني اللي سبقه هيجل
وهيجل دا صديقي الانسان ميسي الفلسفة كدا
على ايامه برضه كانوا بيعتبروه قفل الفلسفة
حتى هتلاقي هيجل مات سنة 31 
ولسة لحد النهاردة بينزل كتب جديدة
فهونيث استفاد منه وطلعلنا بفكرته
قال لك ان في اعمق اعماق الانسان
كلنا ببساطة بندور على اعتراف الاخر بينا
واعترافه بوجودنا واننا انداد له
وكان شايف ان كل المشكلات الاجتماعية
جاية من ان كل مجتمع
عنده شوية مجموعات من الناس كدا
مش عايز يعترف بيهم او بوجودهم او بقيمتهم
وبقى شايف انه الحل
اننا ندافع عن حاجة اسمها سياسات الاعتراف
صديقي الانسان اي فئة مستضعفة في اي مجتمع
مش بتحارب عشان تندمج في المجتمع
لانهم عارفين انهم لو اندمجوا في المجتمع
هيفقدوا صوتهم وقوتهم
صديقي الانسان طب هما عايزين ايه
قال لك هما عايزين المجتمع يعترف بوجودهم
يقول لهم تمام يادي النور يادي النور
حصلت البركة بس كدا
الامريكان قال لك ايه دا ايه دا ايه دا
ايه الفكرة الحلوة دي
اعترفلي يا ابني بكل الاقليات اللي عندنا
طلعهم في التلفزيون
اديهم ادوار بطولة في الافلام
ما تطلعهمش في ادوار الشر يا محسن
ادوار بطولة بقول لك
كفاية عليهم ادوار الحرامية ورجالة العصابات
يلا هاتلي بطل اسود الفيلم اللي جاي
ان شا الله ما حد حوش وصاحب البطل عربي
وجوز البطل وصاحبه مع بعض
وخليهم يتبنوا بنت اسيوية
يا حبذا بقى لو تجيب الكاتب ملون هو كمان
ايوة على مهلك خش هتجيب
ايوة قفل منتج سلم اوسكار
بس كدا صديقي الانسان
ادي الفكرتين اللي كانوا السبب
طبعا انت دلوقتي هتقول لي
بس والله العظيم الكلام لحد هنا شكله كويس يعني
ما هو ليه قلة الاحترام من الاول
والمنظور دا شكله حاجة ممتازة جدا يعني
ما هو كل واحد في الحياة برضه
لازم يبقى عنده منظور
فيه ايه يا صديقي الانسان انا لسة ماخلصتش
اصبر الكلام اللي فات كله جميل فعلا
لكن المشاكل جاية ما تستعجلش
خير يا استاذ راشد
انا جايبلك بقى شوية مغص ابداعي
بص يا سيدي
دا ورق ورثي من والدي الله يرحمه
اراضي وعقارات وحساب بنكي
وشوية حاجات تافهة كدا
يا عيني يا استاذ راشد
الطفولة السوية دي ما تطلعش مبدع
ودي بقى صورتي مع عيلتي
وسامحني طبعا على الاحراج
زي ما انت شايف ولادي محترمين
بيريحوني ما بيتعبونيش ابدا
متفوقين ومنمقين وحاجة تكسف
مال وبنون وعايز تبدع
ولا الصحافة يا استاذ محمد ما اقولكش
بيج راشد
زي الفل كدا انت تبعتلهم بقى كل دا
وهما هيتعاطفوا معاك ان شاء الله
الحمد لله الحمد لله على كل حاجة
ما الحمد لله على كل حاجة فعلا
اطلع برة يا استاذ راشد
ايوة يا كدا يا استاذ محمد حسسني بالرفض
دا انا حياتي الاجتماعية حافلة
ومش قادر اقول
اطلع برة
اطلع برة يا استاذ راشد الله لا يسيئك
الكرسي
دا كور لو سمحت
حاضر
حافلة والله
في موقع كدا متخصص في الثقافة والادب
اسمه  
عمل دراسة ظريفة جدا
3 باحثين شباب حاولوا يعرفوا بالارقام
حجم التطور اللي حصل للامريكان السود
من ناحية فرصهم في مجال الادب
ادي المجتمع الامريكي اهو
بعد الجهد الكبير اللي بذله عشان يبقى فيه
تمثيل كويس للسود في كل المجالات الثقافية
وادينا فهمنا خلاص ايه الافكار والنظريات
اللي اتبنى عليها المجهود دا
وصديقي الانسان فهم هو كمان
فاضل بس نشوف النتيجة
الباحثين دول لقوا نتيجة مبشرة جدا
وهي ان عدد السود اللي فازوا بجوايز ادبية كبيرة
من سنة 20 لحد وقت الدراسة في 2021
زاد بصورة كبيرة جدا لدرجة ان في 2017 مثلا
38 من الجوايز دي راحت لكتاب سود
يعني اكتر من اي مجموعة عرقية تانية
واكتر من البيض نفسهم
اهو هو دا الاعتراف
هي دي الجوايز اللي بصحيح
ايوة يا عمرو يا حلاق
شكلنا قضينا على العنصرية ولا ايه
بس البحث ما وقفش لحد هنا
ما هو شوية الباحثين دول هياكلوا ويشربوا
ويودوا عيالهم مدارس انترناشونال منين
كملوا
الباحثين بصوا على بقية الارقام
فلقوا ان فيه نتايج تانية مهمة برضه
على سبيل المثال رغم ان نسبة الكتاب السود
اللي كسبوا جوايز كبيرة زادت بالدرجة دي
نسبة الكتاب السود في المجمل مازادتش خالص
بل بالعكس
فضلت زي ما هي تقريبا من التسعينات
ونسبة الكتاب البيض فضلت اغلبية ساحقة برضه
حوالي 90 من مجمل الكتاب
دا معناه ان قدرة الامريكان السود على انهم
يبقوا كتاب ما زادتش من سنة 90 لحد دلوقتي
لكن رغم كدا المؤسسة الادبية
بقت بتديلهم جوايز اكتر بكتير من قبل كدا
لكن هما نفس العدد
والبحث لقى كمان ان العامل الحاسم
في ان كاتب اسود يقدر ياخد جايزة فعلا
كان مرتبط ارتباط كبير
بمستوى الجامعة اللي هو جاي منها
برضه عشان تبقى في الصورة صديقي الانسان
فالجامعات في امريكا فيه بينها تفاوت طبقي رهيب
يعني اللي بيدخل جامعة من جامعات القمة مثلا
زي هارفرد او ستانفورد او كولومبيا
فرصه في كل حاجة في الحياة بتتضاعف
ودا نفس اللي حصل في حالتنا دي برضه
الكاتب الاسود المتخرج من هارفرد
كان احتمال فوزه بجايزة اكبر 17 مرة من غيره
واللي متخرج من ستانفورد او شيكاغو
احتمال فوزه اكبر 9 مرات وهكذا
طبعا انت وصلت هنا مش فاهم حاجة برضه
ولا فاهم انا عايز منك ايه
ايه علاقة الكلام دا بيك
او بيا او بعادل امام
او بالبطة اللي عامله نفسها زرافة اللي ورايا دي
صديقي الانسان لما تحط كل الكلام
اللي حكيتهولك دا كله مع بعضه
بيطلعلك الصورة دي في الاخر
المجتمع الامريكي
بعد ما قرا افكار اكسل هونيث
قال لك بس انا هحارب العنصرية بالثقافة
فبدا يهتم بتمثيل السود بشكل احسن
في مجال الادب ويديهم بالتالي جوايز اكتر
الجهد دا نجح فعلا على مستوى الامريكان السود
من خريجي هارفارد او ستانفورد او كولومبيا
اللي هما اصلا
مجرد دخولهم الجامعة دي نقلهم طبقة تانية
في حين ان مجمل السود
ما حصلهومش اي فروق في علاقتهم بالمجتمع الادبي
مافيش مثلا سود اكتر اتشجعوا يكتبوا
لا دا النسبة فضلت زي ما هي لاكتر من 30 سنة
وهنا بقى صديقي الانسان مربط الفرس
اللي بيعمله المجتمع الامريكي
في الحالة دي اسمه تضحية رمزية 
بيسيب جزء من التورتة
لشريحة صغيرة اوي من الاقليات
اللي هي اصلا نخبة
فالامور من برة يعني تبان كانه فيه تقدم
لكن كل ما تنزل تحت
تلاقي ما فيش اي حاجة اتغيرت عادي
السود هما السود والبيض هما البيض
وحياة دول وحياة دول ماشية عادي زي ما هي
والعالم بيتغير بس
وسط خريجي هارفارد وستانفورد
التضحية الرمزية دي هي برضه اللي بتحصل
كل ما لجنة او هيئة او شركة او جمعية
تقرر تضم ست او شخص ملون او شخص معاق
مش عشان مقتنعين فعلا
انهم ممكن يضيفوا حاجة
لكن بس عشان يبقى عندهم تنوع وتبقى اللجنة
اسمها فيها ست وشخص ملون وشخص معاق
دا معناه ان التقدم اللي السود بيحققوه
محصور في طبقة معينة
وعشان كدا الاحصائيات اللي قلناها
في اول الحلقة من شوية بقى ليها معنى
يعني ممكن مثلا عدد الممثلين السود يزيد
وياخدوا بطولات ويخرجوا افلام
ويكسروا البوكس اوفيس على دماغ ابونا
كل دا جميل
لكن خارج حدود النخبة الثقافية دي
او الطبقات الاعلى شوية
حياة الامريكان السود
ممكن ما تبقاش اتاثرت كتير
ودا بيفسر ليه احصائيات جرايم الكراهية
منفصلة خالص عن احصائيات الظهور في الميديا
كان دا بيحصل في عالم
ودا بيحصل في عالم تاني
يظهر كدا ان التمثيل المشرف وجوايز الاوسكار
مش هي اللي هتقضي على العنصرية ولا حاجة
الناس اللي مش عاجبها
زيادة ظهور الاقليات في السينما والتليفزيون
والتركيز على قضاياهم في الحالة دي نوعين
نوع منهم ناس مش بتحب الاقليات اساسا
وبتحتقر الستات اصلا
ومش مبطلين نكت على الصعايدة
ودا بيخليهم يحسوا انهم جامدين يعني
انا عارف ان الناس دول موجودين مش بنكر دا
بس فيه ناس تانية
قلقانين من موضوع تمثيل الاقليات دا
مش عشان هو وحش لا سمح الله
لكن عشان بيدي مظهر التقدم
في وقت مافيش تقدم بيحصل فيه ولا حاجة
وكل اللي بيحصل ان مجموعة صغيرة من الناس
بتستفيد على اساس هويتها
فتبدا تظهر اكتر او تاخد جوايز
ويبقوا جزء من النخبة الثقافية للمجتمع
في حين ان الشخص المتوسط رجل الشارع
ماستفادش اي حاجة
مفيش اي حاجة
غالبا كان بيتفرج زمان على افلام رديئة
ودلوقتي بيتفرج على افلام رديئة برضه
بس بالوان بشرة جديدة وميول جنسية جديدة
وهي هي نفس الافلام الرديئة
كل دا صديقي الانسان بيقول ان احنا
عايشين في زمن  التضحية الرمزية
لحد دلوقتي احنا بنتكلم عن ابعاد الموضوع دا
بالتركيز على المجتمع الامريكي بالتحديد
لكن لما تفكر في المسالة دي بقى
على مستوى العالم كله
بتلاقي الوضع اعجب بكتير كمان
الحكومة الفرنسية على سبيل المثال
خاربة الدنيا رمزيات
الرمزيات في الخلفية بتقول
ازعرينا احنا جينا
تخيل صديقي الانسان فرنسا سنة 2006 احتفلت
لاول مرة في العالم بعيد القضاء على العبودية
قامت الدول المعارضة
اللي فرنسا كانت مستعمراها زمان
جت قالت للحكومة الفرنسية
والله الكلام دا جميل بس يعني ما ياكلش عيش
مش العبودية دي كانت حاجة واقعية
والعبودية دي خلت فرنسا تزدهر وتكبر
على حساب كتير من الدول الافريقية
ايه مش بتفكروا مثلا
تدفعوا تعويضات للدول دي ولا حاجة
اي حاجة يعني تساعدها في محنتها
انتم شايفين الغلا عامل ازاي
السؤال دا بيتوجه للحكومة الفرنسية
كل سنة تقريبا
مرة منهم في 2017
كان ايمانويل ماكرون في غانا
وصحفية فرنسية سالته عن موضوع التعويضات دا
فقال لها والله يا بنت الحلال دا كلام مالوش معنى
احنا محتاجين نفكر في المستقبل
ونتجاوز اللي حصل في الماضي
ودا مش هيحصل غير باننا
نكون صرحا مع نفسنا ونواجه الحقيقة
ونقول ان الماضي كان صعب ومؤلم وقاسي
واحنا بنعمل كدا فعلا حتى شوفي والله
احنا لسة اهو على السيرة اهو
يعني شوفي انا قلت لك حاجة
لسة فاتحين من سنتين
متحف العبودية في جزيرة جوادالوب سنتين اهو
لا كنت قابلتك
ولا كنتي سمعتي مني الكلمتين دول
عملنا متحف العبودية في جوادالوب
طبعا بغض النظر عن اسم متحف العبودية دا
اللي هو موتر اصلا
فلو انت صديقي الانسان ما تعرفش
احب اقولك ان جزيرة جوادالوب دي جزء من فرنسا
رغم انها في البحر الكاريبي جنب بورتو ريكو
وهنا بالظبط تكمن المشكلة
ليه فرنسا عندها جزيرة
في الكاريبي اساسا
عشان تعمل فيها متحف عبودية
ولا تفتح فيها كشك سجاير حتى
السبب بسيط وهو ان ميراث الاستعمار والعبودية دا
مش حاجة في الماضي خالص
انما حاجة احنا عايشينها دلوقتي كل يوم
ما راحتش في حتة اصلا عشان نبدا نتكلم عنها
كانها حاجة من الماضي السحيق
يعني مثلا حضرتك قد تفاجا
ان كل دول افريقيا جنوب الصحراء 
اللي كانت زمان مستعمرات فرنسية
زي مثلا ساحل العاج والكونغو والنيجر
وموريتانيا والسنغال وجيبوتي
وبوركينا فاسو وبينين وتشاد وغيرهم
لحد النهاردة ما يقدروش يحطوا
سياسة مالية مستقلة عن فرنسا
وقصاد الحماية العسكرية
وشوية المعونات اللي بتقدمهم فرنسا للدول دي
الشركات الفرنسية عندها امتيازات في الدول دي
بتخليها مسيطرة على معظم الموارد بتاعتها
خصوصا مناجم الدهب والالماظ
واليورانيوم والبترول
الناس دي مش محتاجين اعتذاركم عن الاستعمار
والله الناس دي لسة محتاجة الاستعمار
في شكله الجديد المبتكر دا ينتهي هو كمان
ودا لان فرنسا يعني اهو بعد 60 سنة
من استقلال الدول الافريقية
موجودة في افريقيا لحد دلوقتي
باكبر حضور عسكري اجنبي وباكبر عدد شركات
دا استقلال ايه دا ان شاء الله
دا استقلال الضحك دا
الوضع الفرنسي مش استثناء
وانما دا وضع دول الجنوب كلها تقريبا
خرجنا من العهود الاستعمارية
بتاعت انه يبقى عندنا حكومة اجنبية
عشان ندخل عهود جديدة بقى
بتاعة دوامات الديون
واتفاقيات التبادل المحمية بقوة السلاح
مع دول العالم الاول
هل في الحالة دي احنا محتاجين
اننا نشوف عرب ومسلمين اكتر
بصورة كويسة في الافلام فعلا
ولا محتاجين نشوف تحول في علاقات القوة
والانتاج والتبادل على ارض الواقع
ادي السينما اهو بقت مقضياها
تصوير ايجابي للعرب والمسلمين
وانت يا راجل لو فكرت تطلع شينجن
ناقص يعملولك كشف هيئة واختبارات ذكاء
ويقول لك روح استحمى
واحلق دقنك دي وتعالى تاني
واللي يسري عليك دا بيسري برضه
على الاقليات اللي في المجتمعات الغربية نفسها
وبالتالي سياسات الاعتراف
او سياسات التضحية الرمزية
بتشوش على الظلم الموجود في الحاضر
بان هي تخلي الكلام عن الماضي
وبتعمي عينك عن الظلم
اللي بيحصل على الارض دلوقتي
عشان تشجعك تركز
في المساحات الثقافية والفنية الجميلة دي
وتقعد بقى نتناقش في الافلام اللي بتشوفها
والاغاني اللي بتسمعها واللغة اللي بتستخدمها
ونعمل عروض رقص معاصر
وموفي نايتس ونوادي كتاب
تقول له فيه ارث استعماري تقيل
يقول لك صعب والله مش قادرين نشيله
لازم نعتذر عنه هنعمل لكم متحف حاضر
تقول له العبودية كانت مؤلمة جدا
يقول لك محتاجين نتصالح مع الماضي
خلينا بس نشوف ابطال افلام سود
اكتر من كدا شوية
عايزين ننورمالايز طب يا سيدي شكرا
السود في الافلام زادوا فعلا
عقبال ما يقلوا في السجون
وانت بقى يا صديقي الانسان
يا بتاع العالم التالت انت
فعلا بجد كنت مستني فعلا مارفل
يعملولك بطلة اسمها ليلى وشعرها كيرلي
ويحطولك مصطفى عنبة في التتر
مش بذمتك لو كانوا كرمشولك 50 دولار
في جيبك كان يبقى ابرك يا بائس
