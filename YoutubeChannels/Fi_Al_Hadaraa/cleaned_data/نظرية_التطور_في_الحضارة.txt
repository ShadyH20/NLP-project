لم امت حين اصاب السهم قلبي
ولكني مت
لما لمحت كدا بطرف عيني مين اللي رمى
بصراحة انتم الاتنين فاضيين
وبتزاولوا بعض باي كلام
انتم محتاجين شغلانة
ما كانت الشغلانة موجودة
لحد ما انت لعبتلنا في السبوبة
المرة الجاية مش هالعبلك في السبوبة
وهاسيبك تاخد 25 سنة
خلاص رضا بقى الحيطة المالية
هالاقيها منك ولا منه ولا من مدحت
ولا من فايزة اللي حلقتلي واتخطبت
اولا اسمها ريم
ثانيا قعدة الصلح اللي احنا قاعدينها دي
قعدناها 100 مرة قبل كدا
 حصل
 ايوة حصل
وثانيا مش دي المشكلة
انتم محتاجين تتحركوا شوية
اي انسان يا ابني عشان يرتقي محتاج تطور
تطور
تاني يا سعدني
تطور وقرود والكلام دا
احنا مش قلنا بلاش الكلام دا هنا
يعني انت ودانك ما لقطتش غير الكلمة دي بس
خليني اشرحلك يا سيدي انت فاهم غلط
تشرحلي ايه ما هي شارحة نفسها
هي محتاجة شرح
تطور وارتقاء يا محمد
اوعى تكون بتجهز حلقة للموضوع دا
وهتاخد راي العيال دي فيها
راي ايه
هي دي اشكال يتاخد رايها
انا بصراحة بافكر في الموضوع يعني
بس مش زي ما انت فاهم
عرفت ان انا صح
انت هتدمر المجتمع وتدمر النشء دول
النشء دول
النشء دول متدمرين من زمان
انا كنت باوعيهم يا عم شلبي
كنت بانورهم
اه ميتافيزيقي بقى وتنويري
انت من اياهم يا لا
تنويري
ايه تنويري دي
شكله الولا سعدني دا
هو اللي بيقطع الكهربا
طب اقعد كدا يا عم شلبي والنبي وارتاح
انا هافهمك فيه ايه
حاضر
يا ابني اتقي الله فينا
لحد امتى هتفضل ماشي في السكة النجسة دي
انا هالاقيها منك
ولا من الولية ولا من مدحت
ايوة بس مدحت والولية
اتكلم بقى في اللي مزعلك
مالك يا عم شلبي
مالي
ما خدوه
دول جابولي القلب والسكر والضغط والمرارة
انا عملت المرارة مرتين يا محمد
طب اهدا يا عم شلبي اهدا
شكلك تعبان اوي
رضا
والنبي معلش قوم هاتله كوباية ميه
ماشي
لا
انا هفتان
عايز اتعشى
لا كدا بقى كويس
انا كويس
انا هاطلع البيت هابقى زي الفل
انا كويس وكل حاجة
عم شلبي
عم شلبي يا عم شلبي
عم شلبي
عم شلبي مات يا سعدني
صديقي الانسان بيقولك في 2017
مجموعة علماء من معهد ماكس بلانك
لقوا اقدم حفرية معروفة
لكائن بشري عاقل على الاطلاق
من فصيلة الهومو سابينز
اكتشفوها في منطقة اثرية في المغرب
الحفرية دي بيرجع تاريخها
لحوالي 315 الف سنة فاتوا
من زمان اوي يعني
المهم يعني العلماء قالولك
دي حفرية مهمة جدا
لانه معناها ان الانسان ظهر على الارض
من فترة اطول بكتير من اللي كنا فاكرينه
لان احنا فاكرين ان الانسان العاقل بتاعنا دا
ظهر من 200 الف سنة
لكن الحفرية دي معناها انه ظهر
من 300 الف سنة واكتر كمان
يا نهار ابيض
بس القصة مش بتخلص هنا
اللي يهمنا هو اللي حصل بعد كدا
في 2024 جه واحد برازيلي
اسمه شيشرون مورايس
الراجل دا خبير في ال 
ومتخصص في اعادة رسم الوجوه
سمع عن الحفرية دي من هنا
وقرر انه يحاول يرسم صورة
لشكل اقدم انسان لقاه العلماء
الراجل عمل مسح للجمجمة
واشتغل عليها عشان يعالج اي تشوهات او كسور
وبدا يرسم من الاول صورة للوش
اللي اتوقع انه كان بيغطي الجمجمة دي
بحيث نقدر نشوف ملامحه كانت عاملة ازاي
وكانت المفاجاة صديقي الانسان
اللي اكتشفها العلماء
واللي احدثت زلزال في الاوساط العلمية
انه اقدم انسان في التاريخ
طلع شبه الفنان ريكو بالظبط
واستنتج العلماء من كدا ان الانسان
من اول ما ظهر على كوكب الارض لاول مرة
وهو طقهان زهقان متضايق
مجروح مدبوح مش فايق
ايوة كدا دلعني
هي دي الكشوف العلمية ولا بلاش
حاسب يا اخويا
حاسب يا ابويا حاسب يا شقيق
طبعا انت لانك غلبان صديقي الانسان
افتكرت اني داخل عليك بالدخلة دي
عشان اقولك ان العلماء اثبتوا صحة التطور
او حتى اقولك نظرية التطور سقطت في الغرب
لا صديقي الانسان انا كنت ادبي
انا كدا اصلا عشان ابقى دغري معاك
فانا بصراحة مش بافهم اي  في الحفريات
واعتقد ان انت كمان غالبا يعني
ما بتفهمش اي حاجة في الموضوع دا
فخلينا نركن الموضوع دا على جنب
احسنلنا احنا الاتنين
انا جايلك عشان قصة تانية خالص
انا شفت صورة الانسان الاول
اللي شبه ريكو دا
على  عالم الحفريات المصري المشهور
والمثير للجدل وابن جامعة المنصورة البار
هشام سلام
فتحت الكومنتات اتفرج عليها
لقيت مشهد اقل ما يقال عنه
انه مذبحة والله العظيم
قعدت اتحدف يمين وشمال
واحد بيقوله لو انت جدك كان قرد فعلا
طب ما تلف كدا وتورينا التوتة
واحد تاني بيقوله
ايوة يا دكتور حراق يا مشطشط
ادي جامد للعيال الجاهلة دي
يعني خليني اقولك باختصار
اني لقيت نقاش ابعد ما يكون عن الحضاري
والنقاش دا او يعني الحالة
اللي في الكومنتات دي
خليتني اتساءل لماذا تثير نظرية التطور
كل هذا الجدل
يا جدعان دا فرويد قال
ان الطفل بيبصبص لامه
وما حدش زعل بالشكل دا
المهم انا فضلت مطبق
على  هشام سلام 3 ايام متواصلة
عمال اقرا في الكومنتات
واسلك الكلام من وسط الشتايم
والالفاظ البذيئة والاشارات الجنسية القذرة
وقدرت من الكومنتات دي اوصل لنظريتين
بيفسروا المعركة الكبيرة اللي دايرة دي
النظرية الاولى بتقول ان فيه ناس متدينين
دماغهم مقفلة وما بيفهموش وجهلة
ولانهم بسطاء العقل وغلبانين في دماغهم
فالناس دي هما دايما ضد العلم
وبيحبوا يصدقوا الخرافات
والنظرية التانية المضادة ليها
بتقول ان فيه كفار وملحدين
وبيبيعوا دينهم وعرضهم من اجل السبوبة
وواخدين فلوس بس
عشان ينشروا الافكار الالحادية
وبيحبوا كمان في اوقات فراغهم
يمارسوا رياضة دس السم في العسل
على راي احمد الفخراني صديقي الانسان
انت عارف العسل بكام النهاردة
انا هاديك السم 
بصراحة كدا صديقي الانسان
النظريتين الاتنين ما عجبونيش اوي
فقلت ما بدهاش
انا هاعتمد على نفسي
وهاحاول اجيب الموضوع من الاول خالص
انا عارف انه ممكن الانسان احيانا فعلا
دماغه تبقى مقفلة
او افكاره متحجرة او ايديولوجيته متبلورة
والتاريخ مليان نماذج على ناس
رفضت افكار جديدة عشان معتقداتها
يعني مثلا شيوخ الدولة العثمانية زمان
قالولك القهوة حرام
وشيوخ تانيين مثلا قالوا ان الشمس
هي اللي بتلف حوالين الارض مش العكس
التاريخ مليان حاجات من دي
لازم نعترف بيها صديقي الانسان
علشان نبقى على نور يعني
ونبدا من ارضية مشتركة
ان الاعتقاد القوي او اليقيني احيانا
ممكن يسوح الانسان
ودي حاجة ما لهاش علاقة بدين معين
وانما بشكل عام
بس في نفس الوقت الفكرة دي
مش بتوضحلنا برضه ليه التطور بالذات
دونا عن بقية نظريات العالم كله
هو اللي بيتقابل
بالجدل والرفض العنيفين دول
اللي بيهاجم النظرية اول سبب بيرد بيه
هو ان التطور متناقض بشكل واضح وصريح
مع كلام القران
عن خلق سيدنا ادم من طين وانزاله من الجنة
حلو بس اللي بيقول كدا
بينسى حاجة مهمة
ان دي وظيفة علم التفسير اصلا طول حياته
انه يقرا الايات ويحل التناقض الظاهري
بينها وبين بعض من ناحية
وبينها وبين الوقائع الخارجية
من ناحية تانية
عشان كدا مثلا فيه علم الناسخ والمنسوخ
وعشان كدا فيه تفسير وتاويل
وعشان اثبتلك ان دي لا يمكن تكون هي الازمة
عايزك تجيب المصحف واول حاجة تحلف عليه
انك انت ما تشتمنيش في الكومنتات
انا لسة ما خلصتش كلامي اصبر عليا
بس تاني حاجة
تفتح المصحف دا على سورة النازعات
وتبص على الاية 30 والاية 31
اللي هما
هل تعلم صديقي الانسان
انه التفاسير السنية للاية دي
مختلفة جدا عن بعض
مختلفة يعني زمان عن دلوقتي
لو رجعت للتفاسير القديمة اوي
اللي هي التفاسير الاولانية خالص
زي تفسير الطبري مثلا او تفسير الثعلبي
هتلاقي الاتنين بيقولوا ان دحاها
معناها ان ربنا بسط الارض او فردها
وانهم مهتمين جدا يناقشوا بس مسالة الترتيب
هل ربنا خلق السما الاول
ولا خلق الارض الاول
ودا لان الايات من 9 ل12 في سورة فصلت
الارض اتخلقت وبعدين السما
مهمة التفسير هنا
كانت ان هو يحل التناقض دا
ودا اللي عمله المفسرين فعلا
قالولك ربنا خلق الارض الاول
وبعد كدا خلق السما
وبعد كدا دحا الارض او فردها يعني
لان هي في الاول
اتخلقت متكورة وبعدين اتفردت
المهم عشان ما اطولش عليك يعني
تتعاقب السنين والشهور والايام
ويتوسع العالم الاسلامي
وينفتح على علوم الفلك
اللي جاية من اماكن مختلفة
خصوصا من اليونان
وبيترتب على دا
ان التفسير بيختلف خالص في النقطة دي
لما تيجي تبص على تفسيرات اجدد شوية
مش اجدد اوي يعني
بس مثلا زي تفسير فخر الدين الرازي
اللي هو نفسه اصلا كان عالم فلك
او حتى لو بصيت على تفسير ابن كثير
الاتنين بيلاقوا مشكلة تانية
محتاجين يتعاملوا معاها
وهي ان الارض اساسا كروية
ودا معناه ان الدحو دا
ليه معنى تاني خالص غير التسطيح في المطلق
ممكن يبقى التسطيح بالنسبة لحجم الانسان
وممكن يبقى التمهيد والحرث واخراج الزرع
وهو دا اللي بتستقر عليه التفاسير بعد كدا
مع ان اللفظ العربي الاصلي دحا
معناه المباشر والواضح والبسيط
سطح الشيء او بسطه او مده
اللفظ ما فيهوش هزار
بس المفسرين بياخدوه لمعنى مجازي
عشان يحلوا التناقضات اللي بتقابلهم
والخلاصة صديقي الانسان
ان علم التفسير مش علم جامد ولا متحجر
ولا حاجة من الكلام دا
وانه كان بيتجاوب عادي
مع مستجدات العلوم ان وجدت
والحقيقة انه كان فيه محاولات
من علوم التفسير
للتجاوب فعلا مع نظرية التطور
في العصر الحديث
اشهر المحاولات دي على الاطلاق
عملها عبد الصابور شاهين
في كتابه ابي ادم
في الكتاب دا عبد الصبور شاهين بيجمع
كل الايات اللي حكت قصة الخلق في القران
وبيبدا يقدملها تفسير جديد
بيقول فيه ان النبي ادم عليه السلام
مش هو اول البشر على الارض
لكنه اول انسان
بمعنى انه اول كائن بشري مصطفى بالتكليف
لكن البشر كانوا موجودين قبله
وان الخلق من التراب
معناه ان الانسان مصنوع من نفس مادة الارض
وسهل جدا تستشف من الكتاب دا
انه بشكل عام لا يوجد في القران
ما يناقض الرؤية التطورية للانسان
طبعا انا مش عايز اقولك
ايه اللي حصل بعد الكتاب دا
الدنيا قامت وما قعدتش
بالظبط كانك بتقرا  تاني
عند هشام سلام برضه
اللي يهاجم واللي يدافع
واللي يطالب بتكفير الراجل واهدار دمه
واللي يقولك هو ما غلطش
وكلامه مش دفاع عن التطور
وقصة كبيرة اوي
ممكن تكون ما خلصتش لحد النهاردة
ودا رغم ان مجمع البحوث الاسلامية بنفسه
طلع دافع عن الكتاب
وقال ان منهج الراجل في التفسير
ما فيهوش حاجة غلط
ودا بيخلينا نلف ونرجع تاني
لنفس السؤال من اول وجديد
اذا كان التفسير عموما تاريخيا يعني
كان قادر يتجاوب مع العلوم عادي
واذا كان حصل فعلا محاولات لتفسير القران
ما فيهاش صدام مع نظرية التطور
ليه التفسيرات دي فضلت مش مقبولة برضه
وليه فضل المواطن العادي
اللي هو على فطرته كدا
واللي هو ممكن ما يبقاش فاهم اوي
جدالات العلوم الطبيعية
او جدالات العلوم الدينية
معترض برضه على اي محاولة للتوفيق
بين التطور وبين الرؤية الدينية للعالم
خصوصا الرؤية الاسلامية
طب ما يمكن التفسير ببساطة صديقي الانسان
هو ان نظرية التطور غلط
وعلشان كدا الناس بترفضها وتتريق عليها
بس ساعتها برضه
ليه الناس اللي مقتنعين بالنظرية
بيشتموهم وبيقولولهم ان هما جهلة
المشكلة في الفكرة دي برضه
انك اول ما تبدا تفكر فيها كدا
هتلاقي نفسك قدام مشاكل كتير برضه
يعني لو النظرية كانت غلط
ايه اللي بيخليها قوية كدا في الاوساط العلمية
في اوروبا وامريكا طيب
لو فتحت اي مجلة علمية
هتلاقي ابحاث داعمة للتطور
او مبنية على اساسه
بعض الناس بتشكك في دا
وبتقول ان كتير من العلماء برة ضد النظرية
لكن دا مش حقيقي خالص صديقي الانسان
بصراحة يعني عشان ما اكدبش عليك يعني
لانه مثلا فيه احصائية
عملها مركز بيو للابحاث 2019
لقى ان 98 من العلماء
المنتمين لاكبر جمعية علمية في العالم
اللي هي الجمعية الامريكية لتقدم العلوم
مصدقين في صحة التطور
يعني فكرة ان فيه علماء ضد التطور
وعلماء معاه وبيتخانقوا مع بعض
بعيدة اوي عن الحقيقة
ممكن يبقى فيه اصوات قليلة
ضد نظرية التطور
لكن دا موجود عادي
في كل النظريات العلمية عموما
مش التطور لوحده بس
هو اللي فيه اقلية معترضة عليه
ما هو اصل الجمعية الامريكية لتقدم العلوم دي
صديقي الانسان فيها 120 الف عالم
لو خدت اللي رافضين التطور على جنب كدا
هتلاقيهم 2400 بني ادم
ممكن تفضل تجيب منهم اقتباسات للصبح
ما هما كتير برضه 2400 بني ادم
بس هما رغم عددهم دا
قليلين جدا قدام ال98 التانيين
اللي هما 117 الف وشوية
بس انا لو جيت قلتلك
خد ادي كلام 12 عالم ضد التطور اهو
مش هتركز في التفاصيل
والعدد الكبير دا من العلماء
او المهتمين بالعلوم
بيكون عندهم عادة تفسير لرفض الناس للتطور
وهو ان التطور واحد من النظريات
اللي البشر عموما ايا كان دينهم
بيبقى عندهم صعوبة في التاقلم معاه
بسبب انها يعني يبدو كدا
بتحط الانسان في منزلة ادنى شوية لا مؤاخذة
من اللي هو كان حاطط نفسه فيها زمان
سيجموند فرويد
في مقال كتبه في 1917
بعنوان صعوبة امام التحليل النفسي
قال ان الانسان الحديث
خد على دماغه 3 ضربات جامدين شوية
سماهم 3 جروح في نرجسية الانسان
اثروا على رؤيته لنفسه وللعالم اللي حواليه
الجرح النرجسي الاول
هو لما نيكولاس كوبرينيكوس
قال ان الارض مش مركز الكون ولا حاجة
وان الارض بتدور حوالين الشمس
مش الشمس هي اللي بتدور حواليها
زي ما كنا فاكرين
وكان الانسان قبلها حاسس
ان جزء من قداسته بيتاكد
بسبب ان الكون كله بيدور حواليه هو
وبعدين الضربة التانية
كانت لما داروين قال
ان الانسان اتطور عن اشكال اقدم من الحياة
وكان الانسان برضه قبلها
بيعتبر الخلق المباشر دا
تعبير عن قداسته ومكانته
الاعلى من بقية الكائنات
فدا كان الجرح النرجسي التاني
الجرح النرجسي التالت
فرويد بقى بينسبه لنفسه
بسبب اكتشاف اللاوعي
واللي قبله كان الانسان فاكر ان عقله
هو السلطة العليا
على جسمه وعلى سلوكه وافكاره
واللاوعي بيقول عكس الكلام دا بالظبط
الكلام دا قد يكون
جزئيا حقيقي صديقي الانسان
واتكلمنا على الجروح النرجسية ال3 دول
باستفاضة اكتر في حلقة اللاجدوى
ومش غريب ان ال3 نظريات دول بالذات يعني
اتقابلوا باعتراضات دينية شديدة جدا
في وقتهم
بس اهو اديك قلتها في وقتهم
اول ما النظريات دي ظهرت فعلا
عملت جدل جامد شوية
والناس كسرت على ادمغة بعض
كراسي المؤتمرات العلمية
بس انتهى الموضوع
احنا دلوقتي في 2024
مين اللي قلبه اسود اللي لسة لحد النهاردة
شايل من كوبرينيكوس بجد
نظرية اللاوعي الناس بتتعامل معاها برضه
بحساسية اقل من التطور شويتين
عادي ممكن ما يبقوش مهتمين بيها
ممكن ما يبقوش فاهمينها
يعني اللي انا متاكد منه صديقي الانسان
ان هشام سلام لو كتب  عن اللاوعي
بدل ما بيكتب عن التطور
ما حدش كان هيقوله لف ووريني التوتة
يبقى المشكلة برضه
مش في الجرح النرجسي صديقي الانسان
ما الجراح بالكوم في قلبي عادي يعني
رغم انه والله العظيم الجرح واجع
فيه مشكلة تانية اكبر من مشكلة التفسير
واكبر من مشكلة الجراح النرجسية
بتخلي التطور نظرية كدا
تحس انك نفسك تشتمها على الانترنت بلا هدف
الازمة دي في الحقيقة ليها علاقة
باول مرة التطور دخل فيها
العالم العربي والاسلامي خالص زمان
ودا لان دخلته ما اكدبش عليك يعني
ما كانتش اشيك حاجة خالص
اول مرة عرف العرب والمسلمين
عن التطور صديقي الانسان
كان عن طريق اقدم مجلة علمية مكتوبة بالعربي
وهي مجلة المقتطف
عملها اتنين كتاب لبنانيين
هما يعقوب صروف وفارس نمر في 1876
قبل المجلة دي كانت بعض الناس
سمعت عن النظرية كدا من بعيد لبعيد
خصوصا لو بيسافروا اوروبا
او بيتعاملوا مع اوروبيين
لكن المقتطف بدات تتكلم عنها وتبسطها
وتشرحها لجمهور اوسع بكتير
تدريجيا كانت المقالات المنشورة
في المجلة دي
سبب لاثارة جدل ونقاش طويل حوالين التطور
استمر من وقتها لغاية دلوقتي
ويمكن يكون بنفس الشكل كمان
في الوقت دا
كان فيه حاجة خطيرة شوية بتحصل
وهي ان نظرية التطور دي
كانت بتتحول لجزء
من الافكار الاستعمارية الاوروبية في الوقت دا
مجموعة من تلاميذ تشارلز داروين
واهم واحد فيهم كان هربرت سبنسر
بيطبقوا نظريته على مجتمعات البشرية
وبيفكروا بمنطق ان لو كان الانسان اتطور
من اشكال حياة اقدم
طب ما هو المجموعات البشرية دي نفسها
بالوانها وصفتها الجسمانية
وثقافاتها المختلفة دي
ممكن برضه يبقى فيه علاقة تطورية
بتربطهم ببعض بشكل ما
يعني بدل ما نفكر ان السود والبيض
والاسيويين وغيرهم من الاعراق
هما الوان مختلفة من البشر
لا نفكر فيهم ان هما درجات مختلفة من البشر
اتطوروا عن بعض
ودا معناه ان السود مثلا
بيمثلوا شكل اقدم شوية من الحياة البشرية
ممكن يبقى متطور اقل
على المستوى العقلي والحضاري
وان الشعوب العربية والاسيوية مثلا
متطورين نص
وبعدين الشعوب الاوروبية اخيرا هي بقى
الكريزة اللي على اعلى حتة من التورتة
قمة التطور العقلي
والحضاري والاخلاقي للبشرية
لاحظ صديقي الانسان هنا
ان اعتراض الناس على التطور اصلا في البداية
كان لانه هز احساس الانسان
بمكانته وسط الطبيعة
الداروينية الاجتماعية دي بقى
بترجع احساس الانسان بمكانته تاني
لكن احساس الانسان الابيض تحديدا
وسط الشعوب التانية
وبتاخد التطور من منطقة البيولوجيا
او الصفات الحيوية
تطبقه كمان
على الثقافة والمجتمع والصفات العقلية
وبتفكر في التطور دا كانه سلم
فيه كائنات تحت اوي وكائنات فوق
كل الافكار دي
مش جزء من نظرية التطور الحديثة
لكن في اللحظة اللي التطور
اتعرف فيها في العالم العربي
كان صعب جدا ان الافكار دي تتسلك عن بعضها
وكان الوقت دا هو اعلى لحظة
لانتشار الداروينية الاجتماعية
لان الداروينية الاجتماعية كانت فعالة جدا
في تبرير فكرة الاستعمار
اللي هو انا انسان ابيض بقى متطور عنك
فانا هاجي اعلمك ازاي تعيش حياتك
اللي زود الطين بلتين تلاتة اربعة
صديقي الانسان
ان يعقوب صروف وفارس نمر
اللي لسة حاكيلك عليهم دول
اللي هما اسسوا مجلة المقتطف
ودافعوا عن فكرة التطور
هما نفسهم اصلا
كانوا من اشرس المدافعين عن الاستعمار
جم قعدوا في مصر بعد الاحتلال الانجليزي
وكتبوا كتير
يدافعوا عن الحكم الانجليزي لمصر
يعني جهدهم لترويج العلوم ونشرها دا
اتحول لانه يبقى اسوا دعاية ممكنة للتطور
ولتشارلز داروين
ولاي حد عدى من جنب تشارلز داروين
والعلاقة المعقدة دي
ادت لان التطور والاستعمار
يرتبطوا ببعض في الوعي الاسلامي
ارتباط ممكن يكون فضل مستمر لحد النهاردة
بعد 4 سنين بالظبط
من ظهور مجلة المقتطف دي
قعد واحد من اهم رموز النضال ضد الاستعمار
اللي هو جمال الدين الافغاني
وكتب في 1880 رسالة الرد على الدهريين
وهي رسالة حراقة جدا
الافغاني فيها بيرد بعنف شديد
على الملحدين واصحاب المذهب المادي
واللي هو كان شايف وقتها انهم ببساطة شديدة
المستعمرين واصحابهم
الافغاني بيتكلم عن داروين
وبيقول انه واحد من الناس
اللي دافعوا عن الرؤية المادية للعالم
وحاول يفسر تباين الانواع
عن طريق تحولها من صورة لصورة
وان التحول دا
ادى لان القرد بقى انسان بدائي
ومن الانسان البدائي دا
خرج السود او الزنوج
وبعدها اتطور بعض الزنوج دول لمرتبة اعلى
لحد ما بنوصل في الاخر
للانسان القوقازي او الابيض
وهنا بيكون واضح جدا ان الافغاني اساسا
بيرد على الداروينية الاجتماعية
لكن في اللحظة اللي كان بيكتب فيها رده دا
كان كله بقى واحد خلاص
التطور والداروينية الاجتماعية
والفلسفة المادية والاستعمار
كلهم بقوا اجزاء من نفس الشيء
الافغاني بيقول
وبيقولك جرب كدا تبص على الناس
اللي هما يظنون ان الانسان
حيوان كسائر الحيوانات دول
ثم تبصر ماذا يصدر عنهم
من ضروب الدنايا والرذائل
والى اي حد تصل بهم الشرور
وباي منزلة من الدناءة تقف نفوسهم
يا ساتر يا رب فيه ايه يا جدع اهدا شوية
صديقي الانسان ما كانش ناقص
غير ان جمال الدين الافغاني
يقول لداروين لف وورينا التوتة
اللي انا باحاول اقولهولك
ان النقاش حوالين التطور
ممكن ما يبقاش اتحرك من النقطة دي اصلا
يعني ممكن يبقى لسة واقف
عند النقطة دي لحد دلوقتي
ودي حاجة ما حدش بيحاول يفكر فيها
يعني الناس اللي بتدافع عن التطور
وبتقول ان الناس التانيين
جهلة واغبيا وساقطين احياء
والناس اللي بتشتم التطور
بتقول ان بتوع التطور دول
ملحدين وماديين ووحوش ضارية وكلاب عاقرة
وما حدش واخد باله
ان هي دي بالظبط نفس ذات الاتهامات
اللي كانت متبادلة بين المستعمر
وبين الشعوب المستعمرة
المستعمر قال عليهم جهلة واغبيا
وهما قالوا عليه مادي ومتوحش
حتى في امريكا مثلا
لما تيجي تبص على الاحصائيات
بتاعة مؤشرات تقبل التطور
هتلاقي انه بيزيد اه بشكل اجمالي مع الوقت
لكن بيفضل السود مثلا
هما اقل ناس مؤمنين بالنظرية
ودا لان التطور اول ما ظهر
دخل في حالة تشابك سريع وخناقة كدا
ما كانتش علمية خالص
مع النظريات العنصرية والاستعمارية
ويبدو ان التشابك دا ما اتنساش لحد النهاردة
وهو السبب الحقيقي اللي بيخلي التطور دايما
مادة للنقاش الهيستيري
ان دا مش نقاش علمي ولا حاجة
لا دايما فيه جانب سياسي
علشان كدا بقى نقاش الكل مهتم يشارك فيه
يعني ممكن ما تبقاش عمرك
سمعت في حياتك كلمة كروموسوم
بس غالبا انا متاكد انك انت
عندك راي حاسم وقاطع في نظرية التطور
فهل تفتكر صديقي الانسان
انه الاحسن لنظرية التطور
ان النقاش حواليها يفضل علمي صرف
والانسان العادي مش محتاج يشغل باله بيها
زيها زي اي نظرية علمية عادي يعني
يعني انت مثلا
مش بتدخل على الانترنت تتناقش مع اصحابك
في نظرية الصفائح التكتونية
ولو كنت بتعمل كدا بصراحة
ما احبش اقعد معاك ولا مع اصحابك
ولا النظرية دي فيها تناقض
مع النصوص الدينية فعلا
والتفسير ما يقدرش ابدا
انه يعالج التناقض دا
ولا هل النظرية اصلا غلط
وال98 من العلماء
اللي مصدقينها دول مغفلين
ولا الاحصائيات دي مضروبة
طيب هل التفسير يقدر يعالج
هذا التناقض الظاهري
بس بسبب الطريقة
اللي النظرية اتورطت بيها مع عصر الاستعمار
فعمرها ابدا ما هتبقى
زي اي موضوع علمي عادي
ولا الموضوع ما لهوش علاقة بالاستعمار
وانما بالاستحمار
وان اللي النظرية مش عاجباه
دا شخص جاهل وامي
ومنخفض ال ويعشق الحياة في الاوهام
ويمكن السود في امريكا بيصدقوها اقل
لان مستويات التعليم وسط السود اقل
ببساطة شديدة
ولاحظ ان احنا مثلا عمرنا ما درسنا التطور
في المدرسة دراسة من ابو جد يعني
الموضوع بيختلف من بلد عربية للتانية
بس اقصى حاجة
بتلاقي صفحتين كدا مختصرين في الكتاب
وعادة مدرس الاحياء بيعديهم اصلا
او بيقولك من الاول
فكك من الكلام الفارع دا
الاحتمالات كتير جدا صديقي الانسان
لكن الاكيد ان كلها
هتجيب لاهلك الشتيمة بطرق مختلفة
يا ريت انت كمان تقولنا رايك
في الكومنتات صديقي الانسان
بس خلينا متفقين من البداية
اني مش هاوريك التوتة لا
