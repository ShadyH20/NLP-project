اولا
منورين يا جماعة
ثانيا
ايه بقى الموضوع
ثالثا ودي حاجة انا قلتها 50 مرة قبل كدا
وانت شاهد يا عم شلبي
انا مال امي
يعني يرضيك نروح لحد غريب
ويعرف اسرار بيتنا
لا طبعا تتحل في بيتي
مهو دا دار المناسبات بتاعتكم
بص يا سعدني
انا مش هاطول عليك مدحت ابني
 لا مدحت ابني انا
 لا ابني انا
 لا مدحت ابني انا
 لا انا عارفه اكتر منك
يا جماعة
مدحت ابن ال حلال دا عمل ايه ماله
مدحت ابني جالي وقالي
يا ابا واخد بالك
قالي يا ابا
قالي يا ابا
انا عايز زهرة بنت عم عزوز
كداب في اصل وشه
دا هو اللي عمال يزن على الواد
ويقوله هتورث محل ابوها
بقى عايز تضيع تعبي وشقايا
لزهرة بنت نوال
انتي تعبتي وشقيتي لوحدك
اعدلك يا حبيبي
حزيران 94 لاذار 95 حمل وولادة ووجع ضهر
وفي 13 اذار 95 من 8 بالليل ل6 الصبح
يا لهوي يا ابا والحقيني يا اما وبولد
يا ولية انتي فاكرة نفسك من الضيعة
دا انتي من منشية ناصر
هنعملهم على بعض
حمد الله على السلامة يا ست الكل
ومن ايار 95 لشباط 20
تغيير كوافيل ورضاعة 3 سنين
شباط
والله ان ما اتعدلتي وعدلتي لسانك
لاشبط فيكي واطلقك
بسم الله ما شاء الله
الواد اتفطم في الحضانة
 تصدق بالله
 لا اله الا الله
عشان تعرف ان الست دي جاحدة ونكارة للجميل
طب والله العظيم
انا مرة وديته المدرسة
يا نهار اسوح
يعني هي المدرسة طلعت صح
دا وداه مدرسة غلط
مش ذنبي انك ما بتعرفيش توصفي
يا الله
دا الست طلعت شايلة يا عم شلبي
شايلة
هو انا كنت بلعب تنس لما كانت هي بتربيه
دا انا طالع عين امي وطافح الكوتة
عشان اجيب الفلوس
طب ما الراجل
ما كانش بيلعب تنس اهو يا ست الكل
دا هجاص
دا كان سايبني اربيه لوحدي
وبيجري ورا نزواته
احترمي نفسك يا ولية
هتعمل ايه يعني
لا هاعمل كتير هاجوزه زهرة
طب والله ابني ما هيتجوز حد وهاقعده جنبي
 برضه ابنك
 اه ابني
 لا ابني
 ابني انا
 لا ابني
 بقولك ابني
لا ابني
 عملتها الخاينة
 هي مين
ريم
اتخطبت لمدحت شلبي
يا مساء الانوار
مدحت ابنك
يا بنت اللاعيبة يا ريم
بتلعبي على العمارة
صديقي الانسان
امهات اليومين دول حالهم بقى يصعب على الكافر
اه والله العظيم
يعني تلاقي الست الوالدة
راجعة من الشغل جري تولع الفرن
عشان تسوي الفرخة
اللي بايتة في التتبيلة من امبارح
وعلى ما تدخل تغير هدومها
وتحط الغسيل في الغسالة
وتحل مع العيال مسالتين قسمة مطولة
هي اصلا مش عارفة بيتحلوا ازاي
يكون الاكل اتحرق
فييجي جوزها من برة ما يلاقيش حاجة ياكلها
يبقى هيطلع هو كمان من هدومه
فيرمي عليها يمين طلاق
فتتفكك الاسرة ويتشرد الاطفال
وكل دا بسبب حتة فرخة محمرة
طبعا اللي باحكيهولك دا
سيناريو خيالي وهزلي
لكن انت مش ملاحظ حاجة غريبة صديقي الانسان
الاقتصادي الامريكي ستيفن هورويتس
بيقول في مقال ليه
عن تاثير الراسمالية على الامومة
ان الانتاج في بداية العصر الراسمالي
اتنقل من الغيط ومن البيت للمصنع
واترتب على دا ان الادوار كمان جوا البيت
والعلاقة بين البيت وبرة البيت
اختلفت عن قبل كدا
يعني قبل عصر الصناعة
البيت كان جنب الغيط
والست كانت جنب الراجل في كل حاجة
يروحوا الغيط سوا ويرجعوا من الغيط سوا
هنا بقى تلاقي فيه فرق مهم
بين الغيط والمصنع
لان الغيط بيساع الكل
رجالة وستات وعيال صغيرة
عشان دي ارض الكل ممكن ياكل منها
حتى لو الارض مش ارضهم
لكن صاحب المصنع
هيشغل عدد محدود من العمال
اللي شغالين بالحتة والساعة
عشان يطلع المصلحة من عرقهم
والاولوية دايما كانت للرجالة
عشان مين اللي هيربي العيال
ويشيل البيت 
وبالتالي البيت بقى هو مساحة الحياة الخاصة
منفصل تماما عن اي نشاط ليه علاقة بالشغل
ولما الشغل كله بقى يحصل في المصنع
كان طبيعي التخصصات تتوزع بشكل جديد
البيت بقى مملكة الستات
على الست ان هي تادي كل الادوار الخاصة
بالامومة والرعاية والتربية وادارة المنزل
والهدف من دا
انتاج عيال يعيدوا نفس الدايرة دي من تاني
ويشتغلوا مكان ابهاتهم
او يدوروا البيوت مكان امهاتهم
في حين ان البيت بالنسبة للاب
اتحول لمكان للراحة من عالم الشغل
اللي بياخد الجزء الاكبر من يومه
هورويتس بيقول ان الكلام دا
كان في بداية الثورة الصناعية خالص
لما ظهرت فكرة ان خلوا الستات في بيوتها
ولملي الرجالة دول كلهم تشتغل
مع ازدهار عصر الصناعة بقى
طلع شوية رجالة مكسلين يعزقوا بالفاس
ويشيلوا نقلة زلط ورمل على كتافهم
فاخترعوا الالات
عشان تساعدهم في المهام الشاقة
ومع الوقت فعلا نجحت الفكرة دي
وبقى فيه الات قادرة تقوم
بكل الاعمال الشاقة والمتعبة
اللي كانت محتاجة لمجهود عضلي
ما يقدرش يقوم بيه غير الرجالة الاقويا
كنا زمان محتاجين عضلات
النهاردة ما بقيناش محتاجين عضلات
ودا اترتب عليه حاجتين اساسيتين صديقي الانسان
الحاجة الاولى
ان الرجالة ما بقاش عندها عضلات زي الاول
بعد ما كانوا بيريحوا في البيت
وبيتعبوا في الشغل
بقوا بيريحوا في البيت وبيريحوا في الشغل
والست هي اللي لسة مقضياها طول اليوم
شغل ورعاية وصواني اكل
لما الالات اتطورت وبقت اصغر
وبقت تحتاج قوة عضلية اقل
فالراسمالية شافت في جموع الستات دول
قوة عمل كبيرة جدا ممكن تستغل وتنتج
والستات هما كمان ما كانوش مرتاحين
مع حبستهم في البيت
وحرمانهم من حقوقهم
في التعليم والانتخاب والشغل
في الوقت دا عليت الاصوات اللي بتنادي
بخروج الستات للعمل والشغل
لكن الخروج دا مش عشان ياخدوا
اماكن الرجالة في الشغل لا سمح الله
لا احنا هنطلعهم برة البيت
عشان يعرفوا يرجعوا يبقوا اشطر تاني في البيت
يعني مثلا قاسم امين
في كتابه تحرير المراة
كان بينادي بتعليم الستات
عشان يربوا عيالهم ويعلموهم بشكل احسن
ودي كانت نقطة البداية
اللي ظهرت معاها الام الحديثة
اللي هي الام اللي بقت موظفة ومربية
ومدرسة وطباخة واخصائية اجتماعية دي
بتعمل كل المهام دي
بشكل كفء جدا ومن غير تذمر
وما ينفعش تغلط في اي حاجة منهم
لان دا هيكون معناه فشلها
في مهمتها التربوية
لان خد بالك صديقي الانسان
زي ما تطور الصناعة واختراع الالات
سهل على الرجالة الشغل برة البيت
فهو كمان سهل على الستات شغل البيت
يعني الست بقى عندها غسالة وتلاجة
وبوتاجاز بيساعدها في شغل البيت امال ايه
فما بقتش هي كمان
مضطرة تعمل اكل اليوم بيومه
لا بقى فيه تلاجة
وما بقتش مضطرة تسخن ميه
عشان تحمي العيال بقى فيه سخان
وما بقتش مضطرة تغسل
غسيل البيت كله على ايديها بقى فيه غسالة
فالمهام اللي كانت بتاخد منها
12 ساعة في اليوم
بقت ممكن تخلصها في 6 ساعات بس
استاذة الاقتصاد ايمانويلا كارديا
بتقول ان الاجهزة الكربائية دي
وفرت على الستات 51 من الوقت
اللي بيقضوه في الاعمال المنزلية
هتقولي حسبتها ازاي بقى الست دي
هقولك واضح ان هي
كانت بتعرف تعمل قسمة مطولة
ولان الستات مش سهلة برضه صديقي الانسان
ودماغها توزن بلد
كتير من الستات قررت ان هي ممكن تستغل
وقت الفراغ اللي ظهر جديد دا
في ان هي تدور على طموح مهني
تساعد بيه اسرتها في الترقي الاجتماعي
وتساعد بيه في مصاريف مدارس العيال
ولو فاض حاجة ممكن تشتري بيها غسالة اطباق
تشيل عنها شوية من مجهود غسيل المواعين
خصوصا في فترة الخمسينات والستينات
اللي اتفتح فيهم
مجال للستات اكتر عشان يشتغلوا
ستات كتير صدقت في المحاولة المستميتة
لتحقيق نموذج الام الموظفة دا
ولا واحدة فيهم قالت مستحيل
واللي كانت بتتعب او بتياس
كانت بتسيب الشغل وتنسحب في هدوء
وكتير من اللي كانوا مكملين في شغلهم
كانوا بيشتغلوا وهما سايبين دماغهم في البيت
وبعدين يرجعوا البيت
وهما سايبين دماغهم في الشغل
فتلاقي مدام سناء
واخدة 2 كيلو بسلة معاها
تفصصهم وهي بتخلص ورق الناس
وتلاقي مدام نجلاء
بتسيب الاكل يشيط على النار
عشان افتكرت ان هي سايبة
درج المكتب مفتوح وفيه ورق مهم
في التمانينات والتسعينات
ظروف الشغل بقت اصعب
وفي نفس الوقت حاجة الستات ليه زادت
صديقي الانسان لو انت لسة شايف
ان اهم قيمة معنوية عند الستات هي الامان
اللي كان الراجل بيوفرهولها زمان
يبقى لازم تعترف ان الستات اللي داقت طعم
انها توفر الامان لنفسها بنفسها دا
صعب تتراجع عنه
خصوصا وهي شايفة الرجالة اللي حواليها
مش قادرين يوفروا الامان الكافي لعيلتهم
ولا حتى مبطلين بصبص
على الستات اللي معاهم في الشغل
كتير منهم كانوا خلاص بقى عندهم
درجة من الاستقلال صعب يتخلوا عنها
وكتير منهم كان لسة مضطر يساعد في شغل البيت
ودي معادلة صديقي الانسان
المظلوم فيها مش الستات لا الاطفال
لا الشغل مخلي الست
عارفة تاخد بالها من عيالها
ولا العيال مخليينها
عارفة تاخد بالها من الشغل
بقت مقسمة نفسها
على سباقين سرعة في نفس الوقت
عكس زمان
اللي كان سباق واحد صعب وعنيف
لكنها قادرة تركز فيه بكل طاقتها
ودا كتير كان بيزود احساسهم
بالنقمة على عيالهم وعلى الامومة
اللي بقت سبب في فشلهم في ال والشغل
مع ان المشكلة ممكن تكون في الشركات
اللي بتمد ساعات العمل ل10 و12 ساعة
جنب انهم اصلا ما كانوش معترفين
باجازات الولادة ورعاية الاطفال
وكل الاجازات التانية اللي بتحتاجها الستات
لاسباب طبيعية ليها علاقة
بانهم ستات في الاساس يعني
وان الحمل والرضاعة وانتاج الاجيال الجديدة
هي المهمة الحصرية بتاعتهم في كل الازمنة
على ما بنوصل للوقت الحالي دا
اللي احنا عايشين فيه
بتكون الظروف الاقتصادية في حالة انحدار اكبر
والستات مش بس مضطرين يشتغلوا
وما عندهومش رفاهية
الانسحاب مرة تانية للبيوت
عشان يمارسوا مهام الامومة الطبيعية
لا دول بيلاقوا نفسهم محبوسين برضه
في الدور دا كمان
بحكم الثقافة والعادات
مش عارفين يكملوا حياتهم شغل بس او بيت بس
ما بقاش فيه مفاضلة بين الدورين
بقى لازم غالبا يعملوا الاتنين مع بعض
اللي حصل دلوقتي صديقي الانسان
اننا بقينا في معادلة كل اطرافها خسرانة
الاب اللي بقى البيت بالنسباله
ما بقاش بنفس جودة البيت زمان
وهو عارف جوا نفسه ان هو ما يقدرش يعترض
لان هو نفسه مش قادر يوفر
عوامل الامان للبيت دا بنفسه
والام اللي بقت مقطعة نفسها
بين الشغل والعيال
وفي الناحية التانية العيال نفسهم
ولما بنبص على التاريخ
بنكتشف ان مشاعر النقمة عندهم بتزيد
كل ما زادت مهام الام العملية
وتقصيرها في مهام
الامومة والرعاية لاولادها الصغيرين
صديقي الانسان لازم هنا نسال نفسنا سؤال
سيبك من الاب
الام كدا رامية طوبته من زمان
لكن عيالها صديقي الانسان
ايه اللي يخلي الام
تدخل الخناقة بتاعت تحقيق الذات دي
لو الناتج بتاعها ان عيالها
تطلع حاسة بالنقمة ناحيتها
يعني لو الزمن عمل في الام عمايله
فين فطرتها النقية وحنيتها السوية
وقلبها اللي على ولدها انفطر
رغم ان قلب ولدها عليها حجر
لا دا كمان بقى فيه بنات كتير
من الجيل الجديد دا
مش عايزين اصلا يبقوا امهات
وحاسين ان الامومة بقت عبء لا يحتمل
وما يستاهلش اصلا المشقة اللي بتتبذل فيه
فيه مشكلة صديقي الانسان
يا اما البنات دول فطرتهم مش شغالة
يا اما احنا اللي فاهمين
فطرة الامومة عند الستات غلط
يعني كل دروس كتاب القراءة
اللي اتعلمناها في ابتدائي عن تضحية الام
وانها لا مؤاخذة في الكلمة مدرسة
اذا اعددتها اعددت شعبا طيب الاعراق
وكل الاغاني اللي سمعناها عن حنان الام
وانام وتسهري وتباتي تفكري
وتصحي من المنام وتيجي تشقري
ايه يا ام مالك فيه ايه
ما بقيتيش عايزة تيجي تشقري ليه
هي بقت كدا يعني
مش المفروض مشاعر الامومة دي
مشاعر ازلية وخالدة
ولا يمكن تتاثر كمان
بالظروف المهببة اللي احنا فيها
ايه يا ام الله خلاص نبع الحنان جف
يا جماعة عايزين نطلع الامومة
نخبط عليها كدا ونركبها تاني
جايز متربة ولا حاجة
كل اللي اتعلمناه في حياتنا
ان الستات هتفضل طول عمرها عايزة تبقى امهات
والامهات دايما هيفضلوا يحبوا عيالهم
بنفس الشكل بالظبط وبنفس الطريقة
ولا يمكن للحضارة او انهيارها
انهم ياثروا على العلاقة دي
وفي عز ما احنا مش فاهمين
ايه اللي بيحصل بالظبط
جت الانثربولوجية الامريكية نانسي شيبر هيوز
كتبت ورقة بحثية مشهورة جدا
بتحاول فيها انها تتامل
في علاقة الامهات بعيالهم
في بلد ريفية صغيرة في شمال شرق البرازيل
وهي قاعدة تتامل في البلد الريفية دي
لقت حاجة مخيفة جدا
لقت ان الامهات
بسبب الفقر الشديد اللي بيعانوا منه
كانوا بيفرقوا بين اطفالهم وبيقسموهم نوعين
الاطفال اللي عايزينهم يعيشوا
واطفال تانية مش فارقين معاهم
الاطفال اللي مش عايزينهم يعيشوا دول
كانوا الاطفال الاضعف من عيالهم
او العرضة اكتر للمرض
او اللي محتاجين مجهود اكبر في الرعاية
ولان ظروف الحياة في البلد دي
ما كانتش بتسمح بالدلع دا
كانت الامهات ببساطة وبنفس راضية جدا
بيسيبوا الاطفال الضعيفة دي للموت
كانه قدرهم
رغم ان انقاذهم ممكن يبقى مسالة بسيطة جدا
لدرجة ان نانسي هيوز
بتاخد طفل من الاطفال دي
وتهتم بيه فعلا لحد ما يبقى كويس
وترجعه لامه تاني
امه بقى اول ما بتشوف
الواد باين عليه العافية
ساعتها بس بتتقبله وبترحب بيه من تاني
لما بتلاقيه في حالة احسن
بعد ما الست نانسي
بتنقذ الواد دا من الموت وترجعه لامه
بترجع تاني للقرية دي
بعد ما يكون عدى 5 سنين
وتروح تزور الست دي هي وابنها
تشوف حالهم بقى عامل ايه دلوقتي
بتلاقي نانسي ان الولد كبر ما شاء الله
وبتلاقيه هو وامه والعيلة كلها
بيحكوا الحكاية دي من ساعتها ويتحاكوا عليها
ان ازاي ست غريبة هي اللي انقذت الولد دا
اللي كان هيتساب للموت
والواد بيضحك معاها وعادي
وامه بتضحك والجميع بيضحك
القصة المخيفة دي صديقي الانسان
مش بتتحكي عشان نشوف بيها
الامهات ازاي ما عندهومش قلب
او شوف يا سيدي
الفقر ممكن يعمل ايه في الناس
لكن عشان نفهم حاجة اهم
وهي ان فكرتنا عن الامومة
جزء منها علاقة تاريخية
وان الهرمونات والجينات
زي ما بتاثر على الستات
وتخليهم عايزين يبقوا امهات
فالمجتمع هو والتاريخ
هما كمان بياثروا على الستات
وجايز يخليهم يتنازلوا
عن رغبتهم في الامومة
والحقيقة ان دا حصل كتير فعلا قبل كدا
مش بس في القرى الفقيرة في البرازيل
لا دا في العالم كله
بسبب التطور والتغيرات اللي بتحصل للمجتمع
طبيعة الامومة وشكلها وطرق ممارستها
اتغيرت اكتر من مرة على مدار التاريخ
والطريقة الوحيدة اللي ممكن نفهم بيها الام
هتكون عن طريق
اننا نفهم التغيرات اللي بتحصل للمجتمع
ولو فهمنا التغير اللي بيحصل للمجتمع
هنفهم معاه وضع امهاتنا
وكمان هنفهم معاه وضع الجيل الجديد
وموقفهم من الامومة
لكن العامل المشترك
اللي بنكتشفه من التاريخ برضه
ان الستات دايما
كانت بتحس بالنقمة تجاه الامومة
كل ما الاعباء العملية والنفسية بتزيد عليها
طب صديقي الانسان
ازاي الست النهاردة مش عايزة تبقى ام
رغم ان كتير من الاعباء بتاعت زمان
قلت عن دلوقتي
يعني مهما كانت الست اعباءها النهاردة زادت
لكن لما تبص على الفرق
بين النهاردة وبين زمان
هتلاقي ان زمان المجهود كان اكبر
والعيال كانوا اكتر
والخدمة والرعاية كانوا اصعب بكتير
وبيحتاجوا مجهودات شاقة
فازاي رغم ان الفقر زمان
كان اكتر من دلوقتي
والرعاية زمان كانت اصعب من دلوقتي
لكن احساس الستات
بالنقمة على الامومة بيزيد دلوقتي
اكتر بكتير ما كان زمان
الثورة الصناعية كان ليها تاثير مهم جدا
في موضوع الامومة دا
لما نقلت الناس من الريف للمدينة
ومن الحقول الزراعية للمصانع
كان من الاثار الجانبية للقصة دي
ان وجود العيلة اختفى من حياة الناس
بعد ما كان كل طفل عايش حواليه ابوه وامه
وجده وسته وخاله وخالته وعمه وعمته
بقى كل طفل عيلته
هي عبارة عن ابوه وامه بس
وبرة باب الشقة كل الناس اغراب
وتاثير الموضوع دا
على الامومة برضه كان كبير جدا
لان لما كانت الناس عايشة
في بيت عيلة جنب بعض
كانت المهام والادوار بتاعت الامومة
بتتوزع على عدد كبير جدا من الناس في العيلة
يعني اولا الام كانت بتتعلم الامومة
من الستات اللي حواليها
كل واحدة فيهم تقدر تديها نصيحة
تساعدها في تربية العيال
مش بس لان الام بتتعلم الامومة
من الستات اللي حواليها
لا دا كمان عشان الستات دول
بيساعدوها طول الوقت بقصد او من غير قصد
اللي بتلاقي عيل جعان بتاكله
واللي بتلاقي عيل مدروخ
تاخده تديله دوا ولا تاخده تنيمه
كانت التربية متوزعة
على العمات والخالات والجدات
عمره ما كان ابدا المجهود كله
محطوط زي دلوقتي على الام لوحدها
وكانت ممكن الام تسيب عيالها وتنشغل عنهم
وتبقى متطمنة في نفس الوقت
ان فيه حد في ضهرها وما فيش حاجة هتحصلهم
حتى رجالة العيلة
كانوا كلهم عيون على العيال
لو تغلط تلاقي عمك ولا خالك بيادبك
لو بتتخانق تلاقي حد فيهم برضه معاك
الطفل هو كمان كان بيختار
بين افراد العيلة مين يربيه فيهم
يعني لو ما عجبهوش قرار امه مثلا
ممكن يروح يشتكي لجده او سته
يتدخلوا في المشكلة
ويسمع منهم حلول جديدة يمكن تعجبه
غير اللي امه بتقولهوله
وبالتالي كانت التربية حمل
بتشيله العيلة كلها
لكن كل دا انتهى مع نهاية العيلة الممتدة
ودلوقتي الوضع عكس كدا تماما
المسئولية كلها واللوم كله
محطوطين على الام لوحدها
في الوضع دا الامهات بيلاقوا نفسهم
محتاجين يبذلوا مجهود ضخم جدا
ودا بيحطهم تحت ضغط صورة الام المثالية
اللي بيغذيها كتب النصايح
ومواقع ارشاد الامهات
اللي بتحسس الام ان كل حاجة سهلة وبسيطة
وان نوم الاطفال شيء سهل ممكن نتحكم فيه
وان فيه 200 طريقة لعمل وجبات سهلة وصحية
وان الامومة هتدي الام 
مساحات جديدة لاكتشاف الذات
اهو كل صور الام المثالية دي
واحساس الامهات انهم مسئولين لوحدهم تماما
وهيتحاسبوا لوحدهم تماما
عن اي غلطة او نقص في تغذية عيالهم
او اي حاجة تحصل
في حياة ولادهم عموما يعني
وما عندهومش اي 
يساعدهم في التربية الجديدة دي
غير جروبات الماميز
اللي هي بقت عبارة عن مجموعة من الامهات
بيحاولوا يتسندوا فيها على بعض
عشان يكملوا ولو جزء من الفراغ
اللي سببه انهيار العيلة
والمسئوليات الكبيرة اللي بقت مرمية
على كتاف الام دي لوحدها
بقت سبب امراض كتيرة
زي اكتئاب الحمل واكتئاب ما بعد الولادة
والابحاث بتقول ان الاضطرابات النفسية
اللي هي زي القلق والوسواس والذهان
والاكتئاب اللي بييجوا بعد الولادة دول
ما كانش ليهم تفسير طبي لحد فترة قريبة
لكن من حوالي 30 سنة بس
بدا تشخيص الاضطرابات دي
لما اكتشف العلماء
ان نوع من اضطرابات المزاج بعد الولادة
بييجي لحوالي 85 من الامهات الجدد
وبقت الصورة المثالية اللي اتعلمناها
في المدرسة عن الام دي كمان في النهاية
بتادي بالامهات
لانهم يحسوا طول الوقت بالتقصير
ويلاقوا نفسهم فريسة
لمليون صوت جايين من كل حتة
بيدوها نصايح في الرضاعة والاكل
والرياضة والنضافة والتربية
وكلها نصايح عكس بعض اصلا
وخد عندك بقى
تاثير الاغاني والحكايات على نمو الجنين
واحتياج المولود للتدليك بزيت الاطفال
دا غير مئات الشركات اللي بتقدم الاف السلع
اللي بتقول ان غرضها مساعدة الام
لكنها في الواقع بتورطها
في بذل مجهود اكبر في النهاية
او على الاقل بتحط عليهم اعباء مادية اكبر
في النهاية الام ما بقتش عارفة تغلي الببرونة
زي ما سمعت
من طنط فريدة على اليوتيوب
ولا تجيب المعقم
اللي شافته في الاعلان اامن
الكاتبة سارة يوسف ليها مقال عن الامومة
بتلفت نظرنا كمان لان الامهات
بيحاولوا يسمعوا كلام خبراء التربية
لكن المشكلة ان علم التربية اصلا
كفرع من العلوم الانسانية
هو علم بيتغير كل يوم عن التاني
ودا بيخلي الاراء والنصايح دي
وحتى الكتب والابحاث بتتغير كل يوم
وبتطرح كل يوم طرق جديدة
ساعات بتتنافى مع الطرق
اللي اقدم منها بسنتين مثلا
يعني مثلا اتجاه التربية الايجابية
اللي هو طلع في اوروبا وامريكا
وقدرت تمارسه ستات الطبقة الوسطى
في مناطق تانية في العالم
اللي هو بيتطلب من الاباء ان هما
دايما يتناقشوا مع ولادهم في كل تصرفاتهم
وان التربية تخلو تماما من النقد
يعني ما تعلقش على تصرفاتك طفلك الغلط
وانما تشجعه بس على تصرفاته الصح
وتتجاهل الحاجات الغلط
وتديله فرصة ان هو يتعلم بنفسه من اخطائه
هتقولي الطفل دا هيتعلم بنفسه من اخطائه
يعني اذا كان انا عندي 25 سنة
ومش عارف اتعلم من اخطائي
هقولك ايوة صديقي الانسان
مهو دا راي الجماعة بتوع التربية الايجابية
اللي ممكن تكون افكارهم
بدات عند عالم النفس النمساوي الفريد ادلر
ويبدو ان الكلام دا كان كويس
طول ما هو في النمسا بس
لكن لما اتنقل لامهاتنا في الدول النامية
وحرج على الامهات الانفعال او الغضب والعنف
ودعا لانهم يحلوا كل حاجة بالنقاش والاقناع
وانهم يحاولوا اكتشاف اهتمامات العيال
ويطوروها وينموا مواهبهم
التيار دا ما شافش خالص
اللي بيعانوه الامهات دول في يومهم
واد ايه اصلا حياتهم فيها عنف
وصعوبة شديدة طول الوقت
الكلام دا مش مقصود منه خالص
الدفاع عن استخدام العنف ضد الاطفال
لكنه سؤال عن ازاي التربية ممكن تكون ايجابية
لو كل حاجة في حياة الامهات سلبية
صديقي الانسان لو حطيت في دماغك كمان
ان نسبة الفقر اكبر وسط الستات
وحطيت في دماغك ارتفاع معدلات الطلاق
هتلاقي ان الامومة لازم تبقى ازمة كبيرة
لان الستات دي ما تقدرش
ولا تسيب شغلها ولا تسيب عيالها
والنتيجة ان الظروف اللي بتضمن
تكوين علاقة امومة سليمة وصحية
تسمح بوجود اطفال اسوياء
بقت اصعب بكتير من قبل كدا مش العكس
رغم نظريات التربية الايجابية
دا بيفسرلنا ليه الامومة
بقت مصدر قلق وخوف كبير في الوقت الحالي
لكن الامومة كمان
لسة مصدر للالهام بالنسبة لناس كتير
عشان كدا
الكاتبة والشاعرة ايمان مرسال مثلا
كتبت عنها في واحد من اشهر كتبها
اللي هو كتاب
كيف تلتئم عن الامومة واشباحها
بتتكلم فيه عن تاريخ الامومة
وعن تجربتها هي الشخصية كام بحلوها ومرها
وبتقول فيه ان الامومة المثالية
اللي المجتمع ومؤسساته بيطالب الامهات بيها
واللي بيخلي الامهات تلاقي نفسها
وسط ملايين النصايح والتوصيات طول الوقت
اد ايه بيخلق عندهم شعور دائم بالذنب
لان مهما حاولت تلتزم بالنصائح دي
مش هتقدر تعملها كلها
لكن ايمان مرسال
عندها اقتراح بديل للامومة دي
وهو الامومة باعتبارها تجربة فردية
بتسمح للستات يجربوا ويغلطوا
وينجحوا في حاجات ويفشلوا في حاجات تانية
الامومة اللي الكاتبة ايمان مرسال بتدافع عنها
هي الامومة اللي بتتسامح مع الاخطاء
وبتكون مساحة للامهات عشان يستكشفوا نفسهم
ويستكشفوا اطفالهم
ويستمتعوا بالتجربة ويكتشفوا جمالها
عشان كدا فالحلقة دي صديقي الانسان
مش هدفها خالص
ان هي تزود الخوف من الامومة او تعمقه
لكن بالعكس بتحاول تفكر
في مفهوم الامومة السوية
وازاي الامومة دي اتاثرت بالتحولات التاريخية
اللي بتحصل للمجتمع
لكن في النهاية تفضل الامومة اختيار
ليه جوانب كتير حلوة
وليه كمان تمن غالي بيتدفع
لكن يمكن اللي بنتعلمه من الحلقة دي
ان اللحظة اللي احنا فيها حاليا
هي اللحظة الاولى اللي تبقى الامهات
محتاجة تدفع التمن دا لوحدهم تماما
ولو المجتمع مش هيقدم الدعم دا
على الاقل
نقدمه احنا بالدرجة اللي نقدر عليها
وعلى الاقل نحاول نراعي
تعب الامهات اللي حوالينا في حياتنا
ونحاول نساعدهم ونخفف عنهم
طب دلوقتي صديقي الانسان
بعد ما عملنا حلقة عن الام وحلقة عن الاب
تفتكر بقى الواد اللي ما يتسمى
اللي هو مدحت ابن عم شلبي دا
يسمع كلام امه ويتجوز لبنى
ولا يسمع كلام ابوه ويتجوز زهرة
يلا مستني اجاباتك في التعليقات
