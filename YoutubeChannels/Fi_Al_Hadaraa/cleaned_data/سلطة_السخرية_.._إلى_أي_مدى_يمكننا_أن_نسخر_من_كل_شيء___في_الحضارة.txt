هو كان لازم يعني تتلموا عندي في الشقة
ما كل واحد يتفرج في بيته يا ام ميدو
جرى ايه يا استاذ محمد
هي اللمة تحلى غير في اللايف مع ميدو
معلث يا ام ميدو
ثكل كدا ثعدني غيران
ان ميدو متثاف اكتر منه
اه هو فعلا بيقولك
ان ميدو مسمع برة مصر
واصل لنيجيريا
 ازيكم يا احلى جمهور على النت
 اداله القاضية في الحتة الفاضية
جمهور ميدو اكستريم
النهاردة جايبلكم فلوج ما حصلش
النهاردة هوريكم العمارة اللي انا عايش فيها
عمارة غير اي عمارة
النهاردة هوريكم الديب ويب
اللي انا عايش فيه
شوف الواد لسة في اول دقيقة في اللايف
وفيه 20 بيتفرجوا عليه
بسم الله ما شاء الله اكبر كدا
ما تسمي على الواد
ومعانا اول شقة في العمارة
شقة الاستاذ سامح
سامح الفرفور
واد طري كدا بيحب بت
كانت بتوصله كل يوم البيت بالعربية
وكان بيحب واحدة هتسفره
بس طلعت 6 من نيجيريا
واتنصب عليه
هو دا اللي ثرك كبير يا ثعدني
دي بقى شقة الاستاذة ريم تارجت
ايه قلة الادب دي
بت جميلة وناجحة وطيبة
وعمرها ما زعلت حد من سكان العمارة
فبالله عليكم يا اهل الخير
لو حد يلاقيلها عريس
لاحسن هي رايحة جاية على الدجالين والسحرة
عشان تتجوز وتحقق التارجت
الله يخرب بيتك يا ام ميدو
ودلوقتي هوريكم اهم شقة في العمارة
صاحب العمارة
كلنا بنقوله يا عمو شلبي
بس مراته بتقوله يا بوز الاخص
وساعات يا راجل يا ناقص
خلي بالك يا ام ميدو
الواد دا هيبيتكم برة في الشارع
شارع مين دا هو وامه هيباتوا في الحجز
وليه كدا يا عم شلبي
انت لسة من شوية قايل انه عيل
ما تقوليله حاجة يا ام مدحت
نيجي بقى لام مدحت مراته
اللي امي مسجلاها على التليفون الحرباية
وساعات هي وريم بيقولوا عليها الصفرا
والنبي يا اختي دا سكرين شوب
اللي بيقولوا عليه دا مش حقيقي
انا ما اقدرش اقول عليكي كدا ابدا
قولها حاجة يا استاذ محمد
ايوة يا جماعة هو اللايف دا
مكتوب عليه اصلا انه من وحي خيال ميدو يعني
ورحمة امي
لاخلي مدحت ابني يديله حتة علقة
مدحت مين هو انا كيس جوافة
انا اللي هربيه
يا جماعة استهدوا بالله
لازم نبقى اعقل من كدا عيل وبيهزر
انتم بس مشكلتكم
ان انتم مش عارفين تتقبلوا الهزار
طبعا ما انت على قلبك مراوح
اكمنه ما جابش سيرتك في حاجة
يا جماعة والله ولا قايله ولا حاجة
هو الواد تلاقيه المحتوى خلص منه
فهيقفل اللايف على كدا
وبعدين انتم مشكلتكم انكم
يوتيوبر مشهور
عنده ييجي 7 ل8 مشتركين كدا
ولا عنده فلوس ولا عنده صحاب
ولا حتى باب شقة
ودلوقتي هوريكم الشقة
اللي بيصور فيها الكلام الملانخوليا بتاعه
اوبا وقعت يا حلو
اجري يا ولا اجري منهم ولا
يا ابن الايه يا ميدو
صحيح والله
يعني اللي يمشي ورا العيال
ما يخلاش من البهاريز
صديقي الانسان بمناسبة التنكيت يعني
بيقولك مرة افلاطون حب يعرف البني ادم
فقام قاله عليه كائن برجلين عديم الريش
ديوجانس الفيلسوف الكلبي
سمع التعريف دا من هنا
وقام جايب فرخة نتف ريشها
وراح داخل على طلبة افلاطون
وقالهم الحقوا يا جماعة
جبتلكم انسان افلاطون معايا
يعني الله يرحمه واضح ان هو
كان رامز جلال بتاع العصر بتاعه
لكن الحقيقة ان ما حدش يعرف
اذا كان افلاطون كان بيتكلم بجد ولا بيهزر
بس هي تيجي منه بصراحة
السؤال هنا يفرق ايه الهزار من الجد
يعني تعرف مثلا صديقي الانسان
احنا دايما عندنا
نوعين من الاغاني بنسمعهم وبنحبهم
اغنية بتمجد في الحب وتتغزل في جماله
وبتدي الحبيب صفات ملائكية
واغاني تانية نادرة شوية
بتاخد الموضوع سف وتريقة
يعني مثلا اسماعيل ياسين لما بيقولك
الحب بهدلة خلاني قندلة
بهدلي صحتي ولا حول ولا
النوع الاول دا مثالي جدا
والنوع التاني
بنعتبره مجرد نكتة وخلاص ونضحك عليه
احنا بنتمنى دايما
ان الحب يكون زي الاغاني الاولانية
عشان الحب يبقى حاجة نقية وجميلة ومثالية
بس من جوانا ممكن نبقى حاسين
ان الاغنية التانية بتاعة اسماعيل ياسين دي
هي الحقيقة فعلا
ان الحب بهدلة وانه مضر بالصحة
الاديب الفرنسي التشيكي ميلان كونديرا
في كتاب الضحك والنسيان
بيقارن ما بين وجهتين النظر دول
بيسمى الاولى النظرة الملائكية
ودي بتقول ان العالم منظم
وكل حاجة فيه منسجمة مع بعضها
وكل حاجة كمان ليها معنى
وما فيش حاجة بتحصل بالصدفة
وما فيش حاجة غلط او مش في مكانها
في مقابل بقى النظرة الملائكية دي
بيسمي المنظور التاني النظرة الشيطانية
ودي وجهة نظر الشخص اليائس
من انه يلاقي اي معنى لاي حاجة
وبدل ما تجاري النظرة الملائكية دي
بتسخر منها وتضحك عليها
وتقعد تطلع فيها عيوب ومشاكل
وتقول عليها نكت
كونديرا بقى بيقول ان النظرة الشيطانية دي
رغم ياسها وعدميتها
فهي بتلعب دور اجتماعي مهم جدا
لانها بتكشف الفساد والكدب
اللي بيبقى موجود احيانا
في وجهة النظر الملائكية
ودا عشان الرؤية المثالية للعالم
فيها جزء كبير من الادعاء
مثلا ادعاء ان الدولة
هي اللي بتمثل الخير المطلق للشعب
او ان المثقفين والعلماء دول مثلا
همهم بس على الحقيقة
وما عندهومش هموم شخصية
وصاحب النظرة المثالية للعالم دا
بيبقى متخيل ان هو عارف الحقيقة المطلقة
بغض النظر عن اي تطورات او تغيرات
كل حاجة بالنسباله في مكانها المظبوط
لكن مش كونديرا بس اللي كان شايف
ان السخرية ليها علاقة
بتصوراتنا المثالية عن الحياة
فرويد كمان كان بيقول ان الافكار المثالية
بتمارس سلطة عريضة
لاننا بنحاول طول الوقت
اننا نضغط على نفسنا عشان نبقى شبهها
لكن فجاة في لحظات معينة
بنشوف الفرق بين الواقع الملخبط والفوضوي دا
وبين التصورات المثالية دي
زي اما تشوف
واحد صاحبك مثلا لابس بدلة ابوه
انت عارف ان هو عبيط
والبدلة كبيرة عليه فبتضحك
عشان الفرق كبير اوي ما بين الواقع والمثال
ما بينه وما بين البدلة
السخرية في الحالات اللي زي دي
بتقلل التوتر اللي بتخلقه
التصرفات العقلانية المتوقعة مننا طول الوقت
واحيانا السخرية دي
بيكون وراها رغبة في الانفلات والتحرر
من القيود اللي بتخلقها التوقعات دي
لاننا في الحياة مش دايما
بنلعب دور البطل المثالي الخالي من العيوب
في الاغلب العكس هو اللي صح
حياتنا كلها مساخر وعيوب وهزل
والنكتة بتبقى فترة راحة مؤقتة
من المثالية اللي المجتمع بيضغط علينا
عشان نحاول نوصلها دي
الساخر بيفكرنا ان الواقع او الحقايق
اللي احنا بنسلم بيها
ممكن يكون ناس تانية هما اللي اخترعوها
وبينبهنا لان احنا لازم ندور وراهم
ونسال عن مصلحتهم
في اننا لازم نصدق الحقيقة دي ونسلم بيها
ولما الشخص الساخر
بيورينا المفارقة بين الواقع والمثال
فاللي هو بيعمله دا
ان هو بيثير الشك في الخطابات الرسمية
لكن مش معنى كدا
ان الشخص الساخر قاصد يشكك ويعمل كل دا
او لازم يعني يكون
عنده اهداف سياسية او اجندة او بتاع
هو غالبا اخف من كدا بكتير
هو مجرد شخص بيلعب مع الولا حاجة
وبيهدم المستقر
وبيصفر اللعبة عشان تتعاد من الاول
مش بيحاول ان هو يكون اب او قائد
لكن بس شوكة كدا
تعكنن على الناس عشان تفوقهم
او زي ما كان سقراط بيقول
وحتى مش لازم الشخص الساخر دا
يكون عنده فكرة او بديل
عن الوضع اللي هو بيسخر منه
بالعكس دا كتير سخريته اصلا
بتكون من نفسه ومن موقفه هو كمان
زي بالظبط ما بتكون من غيره
حتى ممكن اللي بيسخر من نفسه دا
ما يبقاش بيعمل كدا من باب التواضع يعني
لكن لانه لقى الموضوع دا بيجيب مع الناس
او بيفتحله باب رزق
هما بيضحكوا عليه فهو يضحك على نفسه معاهم
عايز ياخد شوية من ال بتاع الافيه
زي جول مجدي عبد الغني كدا مثلا
او عامل النضافة بتاع كشري التحرير
بس خلينا نرجع تاني للسخرية اللي بجد
في القرن ال20
كان الفرق بين الواقع والمثال اللي قلنا عليه دا
اللي هي المفارقة اللي بتولد السخرية
بيوصل لابعاد جديدة خالص
لما الحداثة بتفشل في تحقيق وعودها للانسان
وبيلاقي الانسان نفسه في مواجهة الحروب العالمية
والاستبداد والديكتاتوريات وغيره
عشان كدا السخرية بتتحول لاداة قوية
لتحدي استغلال السلطة
ومحاولتها انها تتحكم في عقول الناس
واحد زي تشارلي شابلن مثلا
بيتحول لايقونة من ايقونات السينما
بسبب افلامه اللي بتسخر من الديكتاتورية
ودا كله لحد هنا كلام جميل اوي
لكن المشكلة صديقي الانسان
ان السخرية ممكن تبقى اداة رجعية كمان
تعمق الظلم والديكتاتورية بدل ما تشكك فيهم
عشان الساخر دا صديقي الانسان
لو خرج عن السيطرة
وبقت سخريته مستمرة من اي قيمة او معنى
دا هيحوله لا مؤاخذة يعني لقوة عدمية
وهيبقى بيمارس السخرية دي مش بس ضد الشر
لكنه كمان هيمارسها ضد الخير
ومش بس ضد الظلم لكن كمان ضد العدل
الناقدة الادبية الكندية ليندا هتشيون
في كتابها حافة السخرية
بتقول ان زي ما السخرية قدرت تتحدى
القوى المهيمنة والافكار المحافظة
والظلم الاجتماعي والسياسي
فهي كمان لعبة ممكن يلعبها اتنين
وسلاح عابر للايديولوجيات
عشان كدا التيارات السياسية اللي في السلطة
تقدر تستخدمها هي كمان عشان تعزز وضعها
مش بس القوى الثورية والمعارضة
وما دام الضحك ممكن يبقى جزء من لعبة السلطة
يبقى اي حد ممكن يستخدمه
عشان يدافع عن نفسه وعن قضيته
سواء بقى كانت القضية دي قضية عادلة او ظالمة
واحيانا كمان السلطة بتبقى واعية
بخطورة الضحك وعارفة ادواته
وبتقدر تستخدمها في مواجهة الضحك المتمرد
والمقاومة اللي بتستقبلها من الناس
وهنروح بعيد ليه
اتنين من اللي وصلوا لاعلى مناصب في العالم
زي دونالد ترامب لما بقى رئيس امريكا
او بوريس جونسون
لما بقى رئيس وزراء بريطانيا
الاتنين قدموا نفسهم في الاساس
على ان هما شخصيات ساخرة
وانهم يقدروا يفرغوا الافكار من معناها
ويشلوا حركة خصومهم عن طريق النكت
الناس اللي زي ترامب وجونسون دول
الاخبار بتحبهم اوي بقى
لان في العصر الحالي
الترفيه بقى اهم من المعلومة والتحليل
والناس دي بتقدم
مادة باخبار مسلية ومضحكة وسهل تتفهم
في الحالة دي
اليمينيين بيستخدموا نفس ادوات الساخرين
وبيحولوا العالم لمفارقة بين الواقع والمثال
لكن المفارقة دي بيكون هدفها مش كشف الحقيقة
وانما طمسها واخفاءها
لكن الغريب ان الناس دي رغم كدا
بيكونوا حيويين كدا وفيهم الروح
عن رجال السياسة التقليديين
اللي هما بيعملوا ادوراهم زي ما تكون سكربت
اليمينيين بقى اساتذة
في اللعب على مشاعر الناس وقلب الترابيزات
وبيورونا باسلوبهم دا
ازاي السياسة فيها جمود وكدب
وعشان كدا بيغروا الناس
والجماهير بتروح وراهم
لانهم بيشوفوا فيهم السخرية اللي وراها صدق
مع ان هما غالبا بيقدمولنا سخرية
وراها كدبة اكبر بكتير
من الكدب اللي بيسخروا منه
يعني مثلا
لما بنفضل نقول نكت وتعليقات ساخرة
عن الفئات المستضعفة في المجتمع
زي الستات ولا الاقليات ولا غيرهم
فدا ممكن يبقى بيحول
الافكار المتحيزة دي ضدهم
لافكار مقبولة اجتماعيا
ويخلينا نشوفها افكار عادية
ومش محتاجة مساءلة
زي مثلا النكت اللي بتتريق
على فكرة ان الرجالة لازم يكونوا شركاءهم
او ان الستات كل تفكيرهم
في اللبس والميك اب
الكلام دا ممكن في اوقات
يبقى بي الخيانة
وبي الميك اب بتاع الستات
اللي هو حاجة  عادي
نفس الكلام كمان ممكن يتقال
عن السخرية من قضايا جادة
زي التغيير المناخي او الفقر او العنصرية
لان السخرية بتقلل جدية القضايا دي
وبتخلينا نحس ان هي اخف او اتفه
لكن الفيلسوف الانجليزي روجر سكرتون
شايف ان استخدام السخرية ضد الاخرين مفيد
لانه مش لازم السخرية دي
تكون بهدف الشعور بالتفوق عليه
اد ما هي بتربطنا بيه وبتخلينا نفهمه
باعتبارنا بشر زي بعض
انسانيته شبه انسانيتنا
فيها ما يستدعي النقص والسخرية
يخلينا نحس كمان بالتعاطف معاه
دا ممكن يكون طريقة كويسة برضه
لتقبل الناس المختلفة عننا
بدل ما احيانا
بقينا بنحس بسبب الصوابية السياسية
ان المجموعات اللي كانت منبوذة في الماضي
بسبب اختلافهم عن عموم الناس
بقوا دلوقتي في مكانة
ما ينفعش حد يقربلها ولا يلمسها
ولا ينفع حد ييجي جنبهم بتعليق
عشان ما يتقالش عليه رجعي ومتخلف
انت بتحترمه عادي
بس بتحس انه شبه زميلك في الفصل
المؤدب المتفوق ابن الناس
اللي هو برضه غالبا اضعف من بقية العيال
هيصعب عليك وتخاف عليه من التنمر
وما تحبش تجرحه بتعليقاتك
بس فيه بينه وبينك حاجز
لان كل ما حد بييجي جنبه
بيروح يشتكي للمدرس
وبالتالي فهو بقى محمي بسلطة
في حين ان سخريته من نفسه
او قبوله لسخرية الناس منه دي
وان السخرية دي شيء بيسري على الكل
ممكن هي فعلا اللي تخليه شبههم
وبدل ما يبقى الموضوع عن كرامته
او انه ليه وضعية خاصة
يبقى انسان زي اي انسان
عنده نقط ضعفه العادية اللي عندنا كلنا
الجماعة بتوع ال 
زي ديف شابيل وريكي جيرفيه وغيرهم
صوتهم اتنبح في الفكرة دي
ان من حقهم يتكلموا في اي شيء
ويسخروا من اي شيء
حتى الاقليات والمجموعات المستضعفة
زي ما بيسخروا من اي حد تاني
لانه دا مش احتقار ليهم او تقليل منهم
بل بالعكس دا بياكد ان الاقليات دي مدمجة
ضمن طيف الانسانية الواسع
مش في مكانة منبوذة او اقل زي زمان
وفي نفس الوقت
مش في مكانة اعلى محمية بالسلطة
لكن طبعا للاسف في الاخر
السخرية دايما معتمدة على النية
لكن العلاقة بين السخرية والسلطة
ليها ابعاد تانية اعقد من كدا
لان ممكن كل الميمز والنكت
اللي بنوجهها ناحية الحاجات اللي بتضايقنا
وضد السلطة خصوصا
تكون مجرد تنفيس مؤقت
اللي هو اخرنا نصرخ شوية ونرفس من الضحك
وندلدق النسكافيه على الكيبورد
بس دا احسن للسلطة من اننا نغضب بجد
يعني ممكن النكتة تكون بتساعدنا
نتكيف مع الوضع القائم بالاساس
مش نتمرد عليه زي ما كنا بنقول من شوية
الناقد الادبي الروسي ميخائيل باختين
ربط الفكرة دي بالمهرجانات والاحتفالات
اللي كانت بتتعمل في اوروبا في العصور الوسطى
زي مثلا عيد الحمقى
اللي كانت السلطات السياسية والدينية
بتسيب الناس فيه تتصرف
تصرفات ممنوعة في الايام العادية
بما في ذلك السخرية من الملكية
وحتى من الكنيسة نفسها
وكمان بتسمحلهم يتجاوزوا
القوانين والاعراف الاجتماعية
وهنا السلطة بتسمح للناس
ان هي تفرغ الغضب والاحتجاج
وتنفس عنه
بدل ما تحوله لقوة تغير الوضع القائم
ومش دي بس المشكلة صديقي الانسان
في السخرية والنكت والميمز
الناقد البريطاني تيري ايجلتون
في كتابه فسلفة الفكاهة
بيقول زي ما احنا بنقول
ان السخرية ممكن تخفف
قسوة التراتبية اللي في العالم
وارهاب المثالية والمبادئ النبيلة
اللي بتكون في نفس الوقت مزيفة
لكن السخرية كمان ممكن تدمر القيمة تماما
لانها بتدمر المعنى
الفكاهة لما بتوصل لدرجة معينة
ممكن تبقى وحشية
وفيها تجاهل قاسي جدا للقيم الانسانية
وتتحول لطريقة او لعبة لغوية
عشان نهرب من الواقع
من غير ما نتحمل اي عواقب
نحول كل حاجة لنكتة
فنهرب من التعاطف مع الام الناس
او من اي مسئولية محطوطة علينا
ونهرب من العلاقات العميقة
ونشكك باستمرار في صدق دوافع غيرنا
وما نلتزمش بالصداقة او بالحب
مهو الحب بهدلة صديقي الانسان
زي ما قال اسماعيل ياسين
لكن المشكلة صديقي الانسان
ان المشاكل اللي في العالم
للاسف يعني حقيقية مش مجرد نكتة
والحياة في مجتمع معناها اننا لازم نكون ملتزمين
بمجموعة من المعاني والقيم المشتركة
نبقى مؤمنين بيها كلنا
نبقى مؤمنين بالامل في مستقبل احسن
دا ممكن يبقى التزام رومانسي فعلا ومثالي
وعشان كدا سهل يبقى عرضة للسخرية
وتبقى السخرية زي ما فضحت الشيء السيئ
بتبان مشاكلها لما تقلل من الشيء الجيد
ولما تنكر كل قيمة
وتتحول لعدمية تخلينا مختلفين عن نفسنا
وعن مشاعرنا ومجتمعنا
مع ان السخرية من المثالية هتفضل مطلوبة
يعني مثلا
السخرية من الحب المثالي دا حاجة مفيدة
لانه مش موجود فعلا
لكن لما السخرية بتزيد عن حدها
ممكن تخلينا ننكر وجود الحب نفسه
ودا اللي بيقوله كيركجارد
عن سخرية الادباء الرومانسيين الالمان في عصره
ان هما بنوا تصورات مثالية عن كل حاجة
ما لهاش وجود الا في خيالهم
وبعدين ما لقوهاش موجودة في الواقع
فسخروا من كل الواقع
وكفروا بكل القيم ووقعوا في الياس
وبكدا تبقى الحياة بالنسبالهم حاجة من اتنين
يا اما حلم جميل يا اما كابوس
لكن عمرها ابدا ما تبقى حياة واقعية
وليها جوانب مختلفة حلوة ووحشة
عشان كدا السخرية ليها وشوش كتير
فيه سخرية بتساعدنا اننا ننتصر على الامنا
وفيه سخرية تانية من الام الاخرين
فيه سخرية بتكشف كدب السلطة
وفيه سخرية تانية بتشوش على الحقيقة
وبتستخدمها السلطة عشان تعمينا
فيه سخرية بتقربنا من اللي حوالينا
وفيه سخرية تانية بنستخدمها ضد خصومنا
عشان نلغي النقاش معاهم
ونسكتهم لما يعارضونا
طب هل معنى الكلام دا
اننا لازم نبطل سخرية
اكيد لا لان العقلية الساخرة
مهمة في عصر بيزيد فيه الكدب والتدليس
وبتزيد معاه ضرورة الشك وكشف الحقيقة
والسخرية في الوقت دا
بتبقى سلاح مهم جدا وفعال في عمل دا
لكن اهمية السخرية للاشخاص الساخرين
وشعبينهم وسط الناس
عمرها ما كانت
بسبب انهم اقوى من اللي بيسخروا منهم
بالعكس غالبا
قوتهم الحقيقية كانت بتيجي من حرصهم
على اكتشاف المعنى وتمييز الحقيقة عن الكدب
ودا الخط الرفيع
اللي بيفصل ما بين الساخر والعدمي
الساخر بيحاول يكتشف الحقيقة
وينتقد الكدب والتزييف
لكن العدمي مش فارق معاه الحقيقة
بالعكس بالنسباله الحقيقة زيها زي الكدب
وبيسخر من الاتنين
الفيلسوف الالماني بيتر سلوتردايك
بيحاول يشرحلنا الفرق دا بالتفصيل
في كتابه نقد العقل الكلبي
وبيقولنا ان التفكير الساخر
بيحصل لما يكون فيه روايتين عن الاشياء
رواية رسمية ورواية غير رسمية
الرواية الرسمية دي
ممكن تكون بتعبر عن الطبقات اللي في السلطة
واللي في ايديهم معيار الحقيقة
والنفوذ السياسي والاقتصادي والاجتماعي
والرواية الغير رسمية دي
بتبقى بتعبر عادة عن الشعوب
والفرق بين الروايتين دول
هو برضه الفرق ما بين الواقع والمثال
واللي بيخلينا نشوف العالم بطريقة مختلفة
يعني انت مثلا لو شفت فنان مشهور
دايما بيتكلم عن الاخلاق والقيم العليا
وبعدين عرفت مثلا ان هو بيسرق او بيغش
او بيستغل الناس اللي شغالة معاه
فالسخرية هنا بتفضح التناقض دا
وتخليك ما تبقاش فريسة للرواية الرسمية
اللي هي هدفها
انها تحمي الفنان دا وصورته وسلطته
لكن سخرية العدمي مختلفة
العدمي بيحط نفسه برة العالم الاجتماعي
وبرة قيمه وبرة كل تصوراته
كانه بيغسل ايده من افعال المجتمع
رغم انه جزء منها
ودا مثلا زي ما يكون فنان برضه
لكن كل اللي بيعمله
انه يسخر من رداءة اللي بيتقدم ويتريق عليه
بدل ما يحاول هو ان هو يقدم شيء كويس
الناس تشوفه او تسمعه
السخرية هنا بقى بتتحول لقناع
عشان يميز بيه نفسه
وعشان يعمل مسافة تفصله عن العالم
اللي هو شايفه مليان فساد
الساخر العدمي هنا عمل اول خطوة
وهو انه يبين المشاكل والعيوب
اللي في الواقع
لكنه ما خدش الخطوة اللي بعدها
ان هو يقدم معنى جديد متماسك ومنطقي
لا هنفضل ندور في دايرة من الخواء والعدم
وما فيش اي قيمة للكلام
ولا فيه معنى لاي حاجة بنقولها
كل حاجة فارغة وتافهة وما تستاهلش بالنسباله
والسخرية دي ممكن تبقى هي نفسها مزيفة
زيها بالظبط زي اللي بتنتقده
فكر كدا صديقي الانسان
كام مرة قعدت تضحك على اللي بيحصل
لدرجة منعتك انك تفكر في معناه
كان النكتة او الميم او الافيه
اهم من الفهم وتكوين راي
او التواصل مع الناس
فكر كمان كام مرة وانت بتتناقش على النت
كنت بتفكر في اروش رد واقوى قصف جبهة
بدل ما تفكر في طريقة حقيقية
انك تفهم اللي قدامك دا بيحاول يقول ايه
الحقيقة ان الحياة فيها
حاجات كتير وناس كتير يستدعوا السخرية
لكن الاكيد كمان
ان كلنا لا ابطال ولا ملهمين ولا مثاليين
كلنا حياتنا
ممكن تبقى موضوع للضحك والكوميديا عادي
لكن طبعا ما نحبش
انها تبقى موضوع للازدراء والتهكم القاسي
لكن السخرية هتفضل
طريقة تفكير ومنهج مهم في التعامل مع الواقع
بسبب الصراع بين تصوراتنا المثالية
وبين اللي بيحصل فعلا
وبسبب التناقض بين الوعود البراقة
وبين النتيجة اللي بنشوفها على الارض
وبكدا فالسخرية بتخلينا
نطور افكارنا القديمة
وبتدينا وسيلة نفسية مهمة للمقاومة
وبدل ما نسوي خلافاتنا بضرب الجزم
جايز والله اعلم يعني
يكون فيه طريقة تانية
يلا صديقي الانسان
قوم بقى شوفلك ميم شغله
او سيبلنا احلى افيه
سمعته مؤخرا في التعليقات
اهو اي حاجة بدل ما انت عمال تقولي
اعمل حلقتين في الاسبوع
ويا ريتك في الاخر عامل سبسكرايب
يا نهار ازرق الواد ميدو
عم شلبي شكله معلقه على باب العمارة
هاقوم اشوف فيه ايه
اه
