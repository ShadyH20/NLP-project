ها جاب صورة
ولا صوت
باقولك ايه انا مش مرتاح
للراجل اللي اسمه بركة دا
بواب ازاي دا بيمشي وهو نايم
والله يا اخويا
انا كنت مدور العمارة دي زي الساعة
ومن غير بواب
بس ماشي
انا بقى هاسيبلكم مدحت
عشان تترحموا على ايامي
والنبي قبل ما تتقنعر بس كدا
اعدل الطرحة احسن نص صلعتك برة
المهم
بركة دا هيعرف يجيبلنا
حد يشغلنا الماتش
في دي بقى انا متاكد
دا هيجيبلك اول مين سرق وصلة
في الوطن العربي وال 
يا عم بركة
يا عم بركة قلتلك 100 مرة
ابقى خبط على الباب قبل ما تدخل
افرض قاعد براحتي يا جدع
لا مؤاخذة يا بيه
ما اعرفش ان الست الوالدة هنا
المهم جبت الراجل
 ايوة يا بيه
 دخله
يا باشمهندس
يا باشمهندس
اشرف شبكة
باوصل اي شبكة
تخصص قرصنة
نايل سات بدر سات عرب سات
نايل سبورت اون سبورت مترو سبورت
وباكره حاجتين
الكلام الكتير والتردد
مع ان التردد دا شغلتك
وما باحبش الهزار كمان
هو مش دا عم شلبي
لا مش هو
لا هو انا عارفه
انا ركبتله الاوروبي في 2009
ماتشات
المهم نشوف شغلنا
هو فين بقى التليفزيون
دا
انت عايز الماتش يشتغل على دا
دا لوكا فوتر ذات نفسيته
لو عرف ان وشه هيشتغل على التليفزيون دا
هيرجع دوبلير لفيروز
هو انت يا ابني مش قلت ما باحبش الهزار
بس باحب التحدي
اتفضل اتحدى
مش دي كاميرا العمارة
يا خراشي
مش دي كاميرا العمارة
معلش يا جماعة اسفين مش هي دي لا مش هي
كاميرا الشارع عندي
بروفة اللبس
الماتش اهو
ايه الصورة المعفنة دي
هو برناردو سيلفا ولا عز الرجال
لا يا باشا دا كدا المشكلة
في التليفزيون بتاعكم مش فيا
انا كدا الحساب 1730 جنيه
حساب ايه
 الماتش
حساب الجهاز اللي انا ركبته
على التليفزيون يا باشا
التليفزيون كله ب25 جنيه يا ابني
وبعدين خد الجهاز بتاعك دا ليكون بيصورنا
يا باشا انا لو عايز اصورك هاصورك
انا كله معايا في الشنطة داهي
الكوكل كروم كله والهيستوري معايا
بس انا ممكن اخد المعاينة
المعاينة بس يعني 20 جنيه
طب ما تاخد التليفزيون دا وتديني 35 جنيه
طب ما نحلها
وتنزلوا كلكم تتفرجوا على الماتش عندي
انت عندك تليفزيون اصلا يا عم بركة
ايوة امال ايه
دا عندي ارتر سمارت 52 بوصة
يا عم بركة انت اوضتك كلها 52 بوصة
اتكل على الله يا عم بركة
وخد القرصان دا معاك
قرصان انت كدا متردد
وانا ما احبش التردد
ها الكلام على ايه يا عم بركة
تعالى بس وانا هاحاسبك
تعالى
ماشي
 ايه
 عندك انستابيه
لا عندي فالفيردي
طب تعالى بس برة
ايه يا عم بركة الكلام دا
عيل غتت
بس كنت عايزه يسيبلنا جهاز البروفة دا شوية
ما فيش فايدة
صديقي الانسان
لو جيت تبص على احصائيات الانتحار
في دول زي المانيا والنرويج
والدنمارك وفرنسا على سبيل المثال يعني
بتلاقي حاجة غريبة جدا
ان معدلات الانتحار
ممكن تزيد او تقل في سنين معينة
مش عشان فيه ازمة سياسة مثلا
او اجتماعية ضخمة لا سمح الله
لكن علشان منتخبات الدول دي
اللي هي منتخبات الكورة يعني
كسبت بطولات او خسرت بطولات
الصحفيين الرياضيين
زي سايمون كوبر وستيفان زيمانسكي
بيحكولنا في كتابهم اقتصاديات كرة القدم
عن دراسة اتعملت سنة 1996
ولقت ان في المانيا مثلا وقتها
متوسط حالات الانتحار في الظروف العادية
كان تقريبا 787 راجل و329 ست كل شهر
لكن الارقام دي بتزيد في السنين
اللي المنتخب فيها مش بيشارك في بطولات
وبتقل لو المنتخب كسب بطولة
زي ما حصل في شهر يونيو كدا من نفس السنة
لما المانيا فازت بكاس الامم الاوروبية
نفس الدراسة دي اكتشفت
ان مشاركة النرويج في كاس العالم في 1994
انقذت 19 شخص من الانتحار
حسب معدلات الانتحار السنوية
ونفس الكلام دا لما الدنمارك فازت
بكاس الامم الاوروبية في 1992
كوبر وزيمانسكي بيقولولنا
ان مش دي الدراسة الوحيدة
اللي طلعت النتايج دي
فيه دراسة تانية كمان عملتها جامعة اكسفورد
لقت ان فوز فرنسا بكاس العالم في 1998
ساهم في تخفيض معدلات الانتحار
10 مرة واحدة
بخصوص ان احنا جبنا
سيرة سايمون كوبر صديقي الانسان
عايز اوجه رسالة للصحفي
واليوتيوبر الرياضي
الراجل اللي عرفنا على سايمون كوبر
لؤي فوزي
واقوله من مكاني هذا
حاول تشوفلك شغلانة تانية يا استاذ لؤي
لان زي ما انت شايف كدا
الشغلانة ما تساعناش
مش عارف ليه صديقي الانسان
وانا باقرا الاحصائيات دي
افتكرت واحد يوتيوبر تاني
باحبه جدا واغلبنا يعرفه اسمه مروان سري
الراجل من اول الموسم اللي فات
كان بيراهن على فوز ارسنال
فريقه اللي بيحبه وبيشجعه طول عمره
بالدوري الانجليزي
وسافر حضر ماتشات
وصور فلوجات من هناك
ولحد اخر لحظة
وقت تفوق السيتي في النقاط
راهن مروان
على تعثر السيتي قصاد ويستهام
وسافر يحضر
ماتش ارسنال قدام ايفرتون
على امل انه يحتفل بالبطولة معاهم في الملعب
وطبعا الموضوع دا زود اكتئابه 
لان فريقه قعد سنين طويلة ما بياخدش بطولات
ومش بس كدا دا بقاله موسمين
بيبقى خلاص هياخد الدوري
والسيتي يلحقه على اخر لحظة
وكله بسبب الثعبان الاقرع
اللي اسمه بيب جوارديولا
وبدات افكر ان ازاي الفريق اللي بتشجعه
ممكن يبقى للدرجادي سبب في سعادتك
وفي نفس الوقت هو سبب تعاستك
هل تفتكر انت صديقي الانسان
ان مروان يقدر يتخلى عن الفريق
اللي قعد سنين طويلة من حياته بيشجعه
عشان بقاله مثلا 20 سنة ما بياخدش الدوري
ويقرر انه يحول انتماءه ويشجع
فريق تاني بيكسب مثلا زي مانشستر سيتي
انا بصراحة شايف ان الموضوع مستحيل
مع ان الكورة في النهاية يعني
ما هي الا نشاط ترفيهي
بنتفرج عليها عشان نتبسط
ونشجع اللعبة الحلوة
ونحس بمتعة الفوز
على الاقل يعني من وقت للتاني
مش بس كدا
الفريق اللي انت بتشجعه وبتحبه
انت غالبا اصلا شجعته وحبيته اول مرة
في وقت كان بيكسب فيه وبيلعب حلو
يعني مثلا
كل اصحابنا اللي بيشجعوا ارسنال
على الاغلب متعلقين بارسنال
من ساعة ما جه المدرب الفرنسي الكبير
ارسين فينجر سنة 1996
واللي عمل مواسم تاريخية مع الفريق
وكسب الدوري 3 مرات
من ساعة ما بدا تدريب الفريق
وقدم كورة شكلها جميل ومختلف
وبعدين عمل معجزة في موسم 20042003
لما كسب الدوري من غير ما يخسر ولا ماتش
واتسمى الدوري بتاعه دا
بدوري اللاهزيمة
ادي الامجاد ولا بلاش
ودا كان بفريق من اللعيبة الشباب
زي اشلي كول وباتريك فييرا وتيري هنري
وبقيادة لعيبة كبار محبوبين
زي بيركامب مثلا
الجيل دا من ارسنال
خلى ناس كتير اوي تتعلق بالفريق وتحبه
كانت لحظة سحرية في حياة مشجعين كتير
لان الفريق كان بيكسب وبيقدم متعة حقيقية
لكن اللي حصل بعد كدا
ان تشجيع ارسنال اتحول من متعة وبقى ورطة
لان الفريق قعد من 2007
ولحد السنين اللي فاتت دي
حاله يصعب على الكافر
الفريق اتحول وبقى محل سخرية
حتى من مشجعينه نفسهم
ونجوم الفرقة اتباعوا
وجه مكانهم لعيبة اصغر واقل في الامكانيات
لحد ما الفريق يا دوب بدا يفوق اهو
على موسم 20202019
ايه اللي يخلي حد كان بيشجع الفريق دا
وقت ما كان بيلعب كورة حلوة فعلا
وبيحقق بطولات
يفضل يشجعه وهو بيعاني
10 سنين او اكثر من الانحدار
تخيل صديقي الانسان
انك تقعد 10 سنين من حياتك
بتشجع فرقة بتنكد عليك بس
طب لو كانت كورة القدم
هي فعلا نوع من انواع الترفيه
ممكن حد يفهمني فين الترفيه في كدا
ما تشجع فرقة بتكسب يا ابني
روح شجع مانشستر سيتي
اللي معاها دلوقتي اهم مدرب في العالم
وفلوس بالكوم تشتري اي لعيب يعجبها
وبقالها شوية حلوين كدا
شبه محتكرة الدوري الانجليزي بتاخده كل سنة
الموضوع عامل زي ما يكون
الانتماء الكروي دا انتماء حقيقي
لا يختلف مثلا عن الانتماء للوطن او للعيلة
او حتى عن انتمائك لدين معين
في هرم ماسلو الشهير
لترتيب الاحتياجات البشرية
الحاجات الاجتماعية
اللي هي زي الاحساس بالحب والانتماء
بتيجي مباشرة بعد الحاجات الجسدية
اللي هي زي الاكل والشرب
ورغم ان هرم ماسلو دا قديم دلوقتي
ويعتبر فيه مشاكل ونواقص كتير يعني
لكنه بيدينا فكرة
عن انه اد ايه الشعور بالانتماء دا
حاجة اساسية في حياة الانسان
وان الواحد بيدور على العلاقة
اللي بتحقق وجوده الاجتماعي
وتديله المعنى اللي تتمركز حواليه حياته
بالمعنى دا فالانتماء لمجموعة
بيربطها كيان بتشجعه وبتدافع عنه
زي فريق كورة كدا مثلا
ممكن يبقى بيفسر علاقتنا باللعبة
وبيورينا احنا ليه دايما طول الوقت
ممكن نبقى بنشجع فرقة بتخسر
مش فرق بتكسب بس
ادوارد هيرت الاستاذ في قسم
العلوم النفسية والدماغية في جامعة انديانا
اللي عمل ابحاث
على ولاء مشجعين كورة القدم لفرقهم بيقول
ان انتصار فريقنا بيكون دايما
امتداد لهويتنا الذاتية
وبيدينا شعور باحترام الذات من خلال علاقتنا
حتى لو من بعيد اوي باشخاص ناجحين
زي ما بنبقى فخورين ساعات
ان احنا من نفس البلد بتاعة حد مشهور او ناجح
لكن هيرت بيقول كمان ان التشجيع
بيشمل المشاعر الوحشة كمان
وان حتى المشجعين المتعودين
على هزيمة فرقهم
بيعانوا لما بيخسروا
لكن المعاناة دي بتتحول بالنسبالهم
لنوع من الولاء والالم المشترك
مع اشخاص اخرين
والترابط عن طريق التعاطف مع شيء بيتجاوزنا
او شيء اكبر مننا بكتير
اللي هو كيان او فريق بيلبس تي شيرت معين
وعنده تقاليد معينة في اللعب
وهنا بنبدا ندرك ان فيه مشكلة حقيقية
في الطريقة اللي احنا بنشوف الكورة بيها
زي ما يكون فيه صراع داير طول الوقت
ما بين اللعبة باعتبارها ترفيه
زيها زي مسلسلات رمضان مثلا
او مصارعة المحترفين
وما بين معنى اعمق للعبة
بيحقق احتياجات وجودية
عند الناس اللي بتشجعها
ما فيش شك ان كورة القدم بشكلها الحالي
هي صناعة ضخمة جدا بابعاد مرعبة
والتحول الكبير اللي حصلها
عشان تاخد الشكل دا
بدا في التسعينات لما الدوري الانجليزي
اخد شكله الحالي الاكثر احترافية
بعد ما قرر اتحاد كرة القدم الانجليزي
انه يجمع اقوى 20 نادي في انجلترا
ويدخلهم بطولة لوحدهم
اتحولت الاندية لماكينات فلوس
هدفها تعظيم الارباح
وفي خلال 5 سنين بس
17 فريق من اندية الدوري الانجليزي
دخلوا البورصة
واندية زي مانشستر يونايتد وريال مدريد
وصلت قيمة علامتهم التجارية لمليارات الدولارات
وارباح الفيفا وصلت لمليارات
من بطولات كاس العالم وبطولات القارات
وكل سنة بيرتفع سعر ارخص تذكرة
عن السنة اللي قبلها
بنسبة ممكن توصل في ال20 سنة الاخيرة
لاكتر من 10
والكورة بدات تبعد بالتدريج
عن اصولها بتاعة الطبقات العاملة
وتبقى الماتشات واحدة من الطرق المفضلة
لقضاء الوقت بالنسبة للطبقات الوسطى
اللي بتروح في ال
تشوف ماتشات الدوري في الاستاد
او حتى في البارات او القهاوي
واتحولت الكورة بالتدريج صديقي الانسان
لاكبر تسلية جماهيرية في العالم كله
قبل 1992 كان الدخل الوحيد للاندية
بييجي من بيع تذاكر الماتشات
لكن دلوقتي المبلغ دا بيمثل نسبة قليلة اوي
بالنسبة لحقوق البث التليفزيوني
وحقوق الرعاية وبيع التي شيرتات والذي منه
النتيجة ان دخل الاندية
اتضاعف اكتر من 50 مرة
لكن كمان الفرق بقى واسع جدا
بين الاندية الاغنى والاندية الافقر
ودا بطبيعة الحال بيخلي الاندية الاغنى
تفضل اغنى وانجح
وبيخلي الموضوع اصعب على الاندية الافقر
انها تدخل المنافسة
كل دا ممكن يبقى حلو من وجهة نظر الترفيه
الاندية الاغنى بتصرف اكتر
وبتجيب لعيبة احسن وتمرنهم احسن
ويفترض بالتبعية
ان هي تقدم للجمهور متعة اكبر كله كسبان
ويمكن هي دي الفكرة
ورا اقتراح دوري السوبر الاوروبي
اللي بيدافع عنه فلورنتينو بيريز
رئيس نادي ريال مدريد
وهو اننا ناخد اقوى 20 فرقة
في اوروبا كلها
ونعملهم مع بعض دوري اوروبي قوي جدا
يبقى الدوري دا مقتصر
على الفرق الكبيرة بس
وما حدش تاني يلعب معاهم
بيريز شايف ان عدد الشباب المهتمين
بالكورة في العالم بيقل
ومتوسط اعمار المشجعين عمال يزيد
يعني الاجيال الجديدة
حماسها لتشجيع الكورة بقى اقل
وهو شايف ان دا بسبب ان الماتشات الكبيرة
او الديربيات اللي بين فرق تقيلة فعلا
عددها بيكون قليل
والسوبر الاوروبي اللي هما بيقترحوه دا
هيخلي الماتشات
اللي بين الفرق الكبيرة دي اكبر بكتير
مقارنة بعدد الماتشات الكتير اللي بتتلعب
ما بين الفرق المتوسطة والضعيفة
ادي فكرة تانية رائعة فعلا
من وجهة نظر الترفيه
لو احنا عايزين نتفرج على كورة حلوة
وماتشات اقوى طول الوقت
طب ما نعمل كدا
الاندية الكبيرة والغنية تلعب لوحدها
وتسيب الاندية المتوسطة والفقيرة دول
يلعبوا لوحدهم برضه وما حدش يتفرج عليهم
بس المشكلة
بالنسبة للي بيشجع كورة صديقي الانسان
ان فيه حاجات هتفضل ناقصة في السيناريو دا
يعني بالنسبة لواحد مثلا بيشجع
اي فريق متوسط او مش قوي اوي
فرغم الانتصارات الكتير اللي بتتكرر كل سنة
بيفضل الامل يتجدد مع كل موسم
لان كل موسم هو بداية جديدة
مع اول كل موسم واول كل ماتش
بتبقى اللعبة كانها صفحة بيضا نضيفة
ممكن يتكتب فيها معجزات
ودايما فيه شيء سحري في فكرة ال
او الفريق المستضعف
اللي لو حصل وكسب
هنحس ان فيه شيء من العدالة في العالم
عالمة الانثروبولوجي في جامعة اكسفورد
مارثا نيوسون
بتستشهد بجمهور فريق ليستر سيتي
كمثال للمشجعين المخلصين
اللي اتمسكوا بفريقهم في الحلوة والمرة بجد
بعد ما كان فريقهم مهدد بالهبوط
ولسة راجع الدوري الممتاز حديثا جدا
حقق في تاني موسم ليه
واحدة من اكبر المفاجات في تاريخ الرياضة كلها
لما اخد الدوري الانجليزي
من بين عتاولة اللعبة
حب المشجعين لفريقهم
وهوسهم بيه واخلاصهم ليه
ما اتغيرش لما الفريق رجع نزل
دوري الدرجة التانية تاني
ودا مش افتراض جدعنة مني صديقي الانسان
دا نتيجة البحث اللي عملته نيوسون
على عينة من المشجعين
تاريخ الخساير المؤلمة المشتركة
ما كانش بيقل اهمية عن متعة الفوز بالدوري
في خلق تجارب تشكيل الذات
لان هوية المشجعين دول
بتتشكل من خلال الانتصارات والهزايم مع بعض
مش من خلال الانتصارات لوحدها
ودا اللي بيتفق معاه
الكاتب الرياضي سايمون كوبر
ان كورة القدم بتدي الناس حاجة
ما يقدروش يلاقوها في اي مكان تاني
عشان كدا مفهوم التشجيع
لاغلب المشجعين الحقيقيين
مش بيدور حوالين الفوز
لكن بيدور حوالين الانتماء لجماعة
ولتجربة مشتركة
مجرد انك تتكلم حوالين اللعبة
مع صحابك على القهوة
او مع ناس بتقابلهم لاول مرة
بيربط الناس ببعض
خصوصا ان الكلام حوالين الكورة
مش محتاج معرفة قوية باللي قصادك
عشان يكون بداية تعارف
الانثروبولوجي الامريكي ارنست بيكر
بيقدملنا تفسير تاني لعلاقة المشجع بفريقه
في كتاب انكار الموت
بيكر بيقول ان الانسان
بسبب خوفه من الموت ومحاولته لانكاره
بيكون عنده دافع ناحية تحقيق البطولة
او الانتماء للابطال
لكن اغلبنا في الحقيقة مش ابطال ولا خارقين
وبالتالي مش بيكون قدامنا
غير مسار بيسميه البطولة الثقافية
الواحد مننا في المسار دا
مش بيبقى هو لوحده البطل الاستثنائي
لكن الجماعة اللي بينتمي ليها
بتكون هي البطل
والفرد العادي مننا بيكون دوره في البطولة
بيكون دور ثانوي زي تشجيع النادي كدا
دا بيفسر برضه ازاي صناعة نجوم الرياضة والفن
بتديهم ابعاد ممكن تبقى
اكبر بكتير من حقيقتهم الفردية
لاننا بنسقط عليهم احلامنا وامنياتنا
وبنحملهم اكبر بكتير من طاقتهم
واحيانا بيكون دا تعويض لغياب البطولة
في مجالات تانية في حياتنا
لان الاحباط هو المفتاح رقم 1
في تشكيل الحركات الجماهيرية
ولما بتختار فريق تشجعه
بتحس ان انتصاره او هزيمته
هما انتصارك او هزيمتك
ودا اللي بيفسر برضه وصول التشجيع احيانا
لدرجة التعصب والهوس والخصومة
بالطريقة دي
انا كواحد مثلا باشجع برشلونة
بابدا ادرك اني في ورطة فعلا
لانه من ناحية هيكون صعب عليا
اتخلى عن فريقي اللي باشجعه
بعد الرابطة اللي اتبنت بيني وبينه
اللي هي اتشكلت
مش بسبب المكاسب بس صديقي الانسان
لكن كمان بسبب الخساير
وبالاضافة لدا كمان بقيت باحس
اني لو باشجع فريق بيكسب طول الوقت
فالتجربة مش هتكون كاملة
هيبقى ناقصها حاجة
لان ساعتها احساس البطولة مش هيكون موجود
الفريق قوي جدا وبيكسب كدا
والمنافسة سهلة
ما فيش معافرة ما فيش تعب
ما فيش مجهول بيتبذل
وايمان بالمستحيل
وصراع ضد الاحتمالات القليلة او حتى المعدومة
بالمعنى دا اللي هو كل مشجع كورة
عارفه كويس جدا
فاللعبة مش ممكن تكون ببساطة
مجرد صناعة ترفيه
زي ما بيفترض اصحاب النوادي الكبار
لان كورة القدم شان وجودي
اللي بيحبها لانها بتخاطب
اعمق منطقة في انسانيته
اول ما بنتعرف عليها عادة في طفولتنا
ونفهم قواعدها
بتقدملنا عالم مفهوم وواضح بطريقة محددة
تخلينا نحس بالاطمئنان
في مواجهة فوضوية العالم
لان اللي بيتفرج بيبقى عارف
امتى الكورة تتحسب جول
وامتى تتحسب فاول
وامتى تتحسب اوف سايد
وامتى اللعيب دا يستحق الانذار او الطرد
ودي حاجة ممكن تقلل
من الغموض المؤلم لتعقيدات الحياة
لانها بتسمحلك تخوض سباق الحياة تاني
لكن في اطار الملعب والقوانين المنظمة
بتبقى اللعبة مصدر كبير للدراما
او الاثارة الامنة
في مواجهة عنف الحياة وعشوائيتها من ناحية
وبرضه في مواجهة نمطيتها وتكرارها
من ناحية تانية
وكفاية بس عليك انك تشجع فريقك
على الحلوة والمرة
ويا سلام
يا سلام لو يعمل معجزة ويكسب بطولة
عشان تنسى مشاكل حياتك شوية
او تخرج من حالة النكد
اللي جاتلك من قلة البطولات
كمان ما تنساش صديقي الانسان
ان معظمنا بيتعرف على الكورة
بانه يلعبها بنفسه
حتى لو في طفولته بس مش مجرد يتفرج عليها
دا بيسهل انك تبني علاقة بعد كدا
مع اللعبة لما تشوفها
الكورة هي اللعبة الاسهل في الممارسة
بالنسبة لاي طبقة
لانها مش محتاجة فعلا
غير كورة ومساحة فاضية
ممكن يبقى شارع او حوش
واعملك جول بطوبتين ومشي حالك
وفي الشارع بيتعلم الاطفال
اول تفاعلاتهم الاجتماعية
اللي مش خاضعة لاي تنظيم من سلطة اعلى
زي مثلا الاسرة او المدرسة
بنتعلم اننا نتفاوض مع بعض
على القوانين المرتجلة
الماتش هيخلص امتى
والفايز هيتحدد ازاي وعدد اللي هيلعبوا كام
ومن خلال التنازلات والاتفاقات
بنوصل لصيغة مناسبة للظروف
اللي بيقدمهالنا مكان اللعب نفسه
وسواء كنت ابن دكتور او ابن عامل
وسواء ان كنت تلميذ او حتى ما دخلتش مدارس
ممكن الكل يلعب في نفس الماتش عادي
خلفيتك الاجتماعية ما بتفرقش خالص تقريبا
الا لو كنت صاحب الكورة
واللعيبة بيتعلموا مع بعض
ازاي يديروا العنف اللي بيظهر في اللعب
وازاي بيوصلوا لصيغة سلام وتوافق
تسمح ان المتعة تكمل
من غير حتى ما يبقى في وسطهم حكم
لعب الكورة في الشارع بيدينا الفرصة
نتعلم مهارات اجتماعية كتير جدا
ونعرف معاني زي الجدارة والمشاركة والتعاون
ونعرف كمان معاني الظلم وسوء الحظ
كل الحاجات دي بنختبرها للمرة الاولى
ونجربها بنفسنا
وبعدين غالبا
بنكون عارفينها وفاهمينها جدا
لما بنتفرج عليها في الاستاد
او على الشاشة في ماتشات المحترفين
ودي حاجة تانية بتخلي
علاقة الجمهور باللعبة اقوى بكتير
من مجرد فرجة على عرض ترفيهي
لانك بتبقى حاسس بمعنى الجدارة
بمعنى الظلم مين يستحق ومين ما يستحقش
وتتالم للظلم من قلبك
وكمان بتفرج من قلبك
لما تشوف العدالة بتتحقق في الملعب
وتشوف المجتهد بيوصل حتى لو بامكانيات اضعف
صديقي الانسان
لو كانت الكورة مجرد استعراض ترفيهي
عايزين نشوفه على اعلى مستوى وخلاص
ما كناش هنبقى مرتبطين بيها ابدا بالشكل دا
لكن لان الكورة مسالة وجودية
الدراما اللي حاصلة في الملعب
قادرة تخلينا نضحك او نعيط
وقادرة تسعدنا سعادة حقيقية
او تنكد علينا حياتنا فعلا
ويمكن السياسيين ورجال السلطة
يكونوا فهموا التاثير دا اكتر بكتير مننا
وبقوا مدركين طبيعة وقوة الرابطة
اللي بتربط المشجع بفريقه
واد ايه هي رابطة بدائية جدا
تكاد تكون غريزية
علشان كدا استخدم موسوليني
انتصار ايطاليا
في كاس العالم مرتين ورا بعض
في 1934 و1938
عشان يركب على الفوز دا
ويستفيد منه في تعزيز سلطة نظامه
ونفس الكلام دا حصل في الارجنتين في 1978
اما نظمت الارجنتين كاس العالم وفازت بيه
وقدر الفوز دا يوحد الشعب الارجنتيني
ويخليه ينسى او يتجاهل او يغض النظر
عن حجم الاعتقالات والاختفاءات القسرية
اللي حصلت في نفس الفترة دي
واللي ادت لقتل واختفاء وسجن
حوالي 30 الف شخص
ورغم كدا الفصايل المسلحة
اعلنت هدنة اثناء البطولة
واحتفالات الجماهير كانت بتغطي
على القتل والاخفاء القسري اللي مارسته الدولة
واللي احيانا كانت بتحصل
اثناء ما الماتشات شغالة
انتصارات كورة القدم
استخدمت في دول كتير جدا
لتغطية الفشل السياسي والاقتصادي
واللي استغلوها بالصورة دي
كانوا عارفين انها حاجة اكبر بكتير للجمهور
من مجرد استعراض ترفيهي
دا حصل مثلا بعد انتصار جنوب افريقيا
في كاس امم افريقيا في 1996
وكان فوز مهم جدا
لبلد لسة خارج من مرحلة الفصل العنصري
وبيدور تاني على الوحدة والتجانس
وحصل كمان في كوت ديفوار
اللي كانت منقسمة سياسيا
وحصل في العراق
لما خدت كاس اسيا في 2007
بعد الانقسام السياسي الحاد برضه
اللي جه بعد الغزو الامريكي
وحصل في مصر كمان طبعا
لما فازت بكاس افريقيا 3 مرات
في اوقات كانت عصيبة جدا سياسيا
اينعم دي ممكن تبقى لحظات راحة مؤقتة
لكن الكورة كدا
ما كانتش يعني هي المسئولة
عن الصراعات السياسية
والازمات الاقتصادية من الاول
وطبعا علاقة كورة القدم بالسلطة
عمرها ما كانت خالص اتجاه واحد
يعني مثلا كورة القدم اتنقلت
مع حركة الاستعمار
على ايد الجيشين الانجليزي والفرنساوي
وراحت المستعمرات
وكانت جزء من محاولة المستعمرين
انهم ينشروا ثقافتهم
ويلغوا هوية السكان الاصليين للمستعمرات دي
لكن المفاجاة كانت ان نفس كورة القدم دي
اتحولت في ايد الشعوب لاداة مقاومة
يثبتوا من خلالها انهم مش اقل منهم
لان مجرد القدرة على الفوز
كانت بتدي الشعوب دي
احساس بالانتصار القوي
وبتساهم في تشكيل هوية مضادة لهوية المستعمر
دا خلاها تتحول لاداة
من ادوات التغيير السياسي
في راي كريستوفر فيرارو
اللي كتب دراسة عن الامبريالية
والهوية الثقافية لكورة القدم
في سنة 1958 مثلا
اثناء ما كانت حركة التحرير الوطني
بتخوض قتال مرير ضد الفرنسيين
في الجزاير عشان تحصل على الاستقلال
عدد كبير من اللاعبين الجزائريين الكبار
اللي كانوا بيلعبوا في الدوري الفرنسي
وبعضهم حتى كان بيلعب في المنتخب الفرنسي
هربوا من انديتهم
واتقابلوا مع بعض في تونس
عشان يشكلوا مع بعض للمرة الاولى
المنتخب الوطني الجزائري
اللي هيبدا يلعب ماتشات غير رسمية
رغم تهديد الفيفا والسلطات الفرنسية
المنتخب دا صديقي الانسان
كسب اكتر من 100 ماتش
في جولة طويلة لفت اوروبا الشرقية
وشرق اسيا وافريقيا
ورفع علم الجزاير في دول العالم
واستغل نشاطه في الكلام
عن قضية الاستقلال الجزائري
وجذب التضامن العالمي
مع المقاتلين في الجزائر
وحاليا منتخب فلسطين الوطني
بيحاول يعمل نفس الشيء تقريبا
بعد ما اتاسس في اواخر التسعينات
ورغم العقبات الكبيرة المفروضة عليه
من الاحتلال الاسرائيلي
من اول رفض تصاريح السفر
او حتى وقوع مصابين وشهدا
من بين اللاعبين احيانا في الضربات العسكرية
كل دا بيخلينا نفهم
انه ما حدش يقدر بسهولة
يسيب فريقه اللي بيخسر
ويروح يشجع مانشستر سيتي اللي بيكسب
لان كورة القدم كحاجة بنحبها
وبنتفرج عليها ونلعبها
طلعت اكبر بكتير
من حكاية اننا عايزين نتبسط دي
احنا طبعا عايزين نتبسط
ودا باننا نشوف فريقنا احنا هو اللي بيكسب
مش اي فريق تاني وخلاص
عايزين فريقنا اللي احنا حبيناه
وحبينا اللعبة معاه
واتعلقنا بيه واحنا بنكبر
ودا حصل
لاننا شفناه في لحظات حلوة كتير
وكمان في لحظات وحشة كتير
وازاي خضنا رحلة طويلة
شفنا فيها الصراع على الكورة
بين اللي عايزينها تبقى استعراض ترفيهي بس
وبين اللي شايفينها مسالة وجودية
بتمس انسانية الانسان
وشفنا الصراع بين اللي عايزينها
تبقى في خدمة السلطة
واللي عايزينها تبقى مساحة
تجمع الناس وتساعدهم يحلموا بواقع احسن
ويشوفوا قدرتهم على الاتحاد والفعل
وفي النهاية صديقي الانسان
حاول تدعي لبرشلونة
انه يعمل اي حاجة الموسم الجاي دا
عشان ما نقعش
في نفس مصير ارسنال اخر 10 سنين
لاحسن النفسية بصراحة
محتاجة  
وعلى الجانب الاخر
كل تمنياتنا لفريق ارسنال
بتحقيق الدوري السنة الجاية
وادخال السرور على قلوب اصحابنا الارسناليين
المرابطين في كل مكان
يلا صديقي الانسان
