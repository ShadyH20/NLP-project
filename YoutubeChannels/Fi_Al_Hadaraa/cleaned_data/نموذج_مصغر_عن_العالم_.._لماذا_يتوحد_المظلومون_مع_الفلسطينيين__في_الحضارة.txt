ابطال والله العظيم
شفت يا عم شلبي شفت عمل ايه في النفق
مركبة دي هه
دي  يا عم شلبي
غالية برضه
بص
والله العظيم ارضهم هترجعلهم
طب بص دا بص دا هيعمل ايه
ما شاء الله والله العظيم
 دا مدشمله دا
 ايه يا موحة
لسة بتطلع الفيزا من تندر
انا ما شفتش بطولة كدا بصراحة
خليك ماشي كدا انت
ورا الواد دا يا عم شلبي
لحد ما هتلاقي نفسك تايه
بين جبال الانديز يوما ما ان شاء الله
الدبابة بقت 100 حتة
والله العظيم رجالة ربنا ينصرهم
طب ايه مش هتوريني معاكم
عندك حق يا سامح يا ابني
رجالة بجد وعند كلمتهم
مش زي ناس
الله
كان فيه مثل كدا يا عم شلبي
انت قلتلي عليه من شوية كان بيقول ايه
اه
عتاب الندل اجتنابه
ايوة هو دا
لا وفيه مثل تاني بيقول
زي قبور الكفار
من فوق جنينة ومن تحت نار
وفيه مثل برضه على فكرة بيقولك
لو زعلان مني في حاجة
يا ريت تعرفني ونخلص
ما فيش مثل كدا على فكرة انت بتهبد
بس هاقولك
وريله يا سامح
هاوريله
امنع جبنة سايحة خالص
مش دا انت
الحلقة الجاية بقى عايزك تقعد تسمعني
بالبتاوتين وطبق الجبنة القريش
وعن اذنك هاقوم انا اطلب كنتاكي
اخص
تقدر تقولي ايه دا
وعمالين نقول عليك ابن ناس ومحترم
وليل ونهار تكلمنا عن المقاطعة
وتقول الكلام دا
معلش يا عم شلبي
اصل ال والمشاهدات
ضيعوا هيبة الرجالة
يا ابني كنت باترول يا بني
كنت باترول يا حبيبي انت وهو
وبعدين اصلا الحلقة دي
بيتعملها  بقالها 3 شهور
النت وحش
النت
بس انا مش زعلان منكم
انا فرحان بيكم
اني ورايا رجالة لو غلطت هيقوموني
مع انكم قاعدين في بيتي زي القطط
تاكلوا وتنكروا بس مش مشكلة
وفرحان بيك اوي ياد يا سامح
رغم قعدتك عندي زي غراب البين
لا بتهش ولا بتنش
واول ما تحفظلك مثلين تيجي تهزقني بيهم
بس انا مبسوط منك
معلش يا سعدني
المقاطعة دي ما فيهاش هزار
دا انا اهو قللت الصنداي ل4 مرات
كنت باجيبهم كل يوم كل يوم كل يوم
ايه دا هو انت مش مقاطع
ثانية واحدة يا سامح ثانية واحدة
انت عرفت الصنداي منين
انا مقاطع بس كله الا الصنداي اه
صحيح ياد يا سامح
تلهيك واللي فيها تجيبه فيك
اخص
خلال العدوان الاخير على غزة
كتير مننا وقف مستغرب
قدام الموقف المنافق للغرب
من الابادة الجماعية في غزة
والتاييد المطلق لاسرائيل
لدرجة اربكت كتير مننا
الله طب وحقوق الانسان
ليه كدا يا بسيوني
دا انا حتى اتغيرت عشانك
لكن مع الوقت بدانا نشوف حراك حقيقي
من نفس الغرب دا برضه
مظاهرات حاشدة ومسيرات
في ميادين العواصم والبلاد الغربية
وما كانتش متعلقة بس بوقف اطلاق النار
لكن كمان كان فيها وعي
بان القضية مش قضية غزة لوحدها
وان هي ما بداتش يوم 7 اكتوبر
لا دي حصاد عقود طويلة
من الاستعمار والتطهير العرقي والفصل العنصري
وامتداد لنكبة الشعب الفلسطيني في 48
من الحاجات الملفتة للنظر صديقي الانسان
انه بعد موجة التضامن دي
هتلاحظ ان خطاب المتحدث العسكري
باسم كتائب القسام اللي هو ابو عبيدة
اتحول بسرعة من خطاب
موجه حصرا ناحية الامة العربية والاسلامية
لخطاب اوسع
موجه للي بيسميهم احرار العالم
كانه في اللحظة دي انتبه هو كمان
لان قضية فلسطين
ممكن تجمع حواليها اطياف اوسع بكتير
وممكن تبقى من قضايا التحرر المركزية
في العالم كله
يجتمع حواليها اصحاب الضماير الحرة
في اي مكان
ما دام لسة عندهم شوية دم
ان هما يرفضوا الابادة الجماعية
وسياسات التجويع والحصار والمجازر اليومية
اللي بترتكبها اسرائيل
فكرة ان القضية الفلسطينية بالتحديد
مركزية ومهمة جدا
بالنسبة لكل قضايا التحرر والعدالة
في اي مكان في العالم مش فكرة جديدة
في اغلب المظاهرات العالمية
ضد السياسات الاقتصادية النيوليبرالية مثلا
او ضد الحرب
خصوصا بعد غزو امريكا لالعراق في 2003
دايما بتلاقي العلم الفلسطيني مرفوع
الصحفي الاسرائيلي الماركسي
والمناهض للصهيونية ميشيل وارشاوسكي
بيشوف ان دا
بسبب ان القضية الفلسطينية بتركز نظرنا
اكتر من اي صراع تاني على الكوكب
على مخاطر الحرب العالمية
اللي شنتها الادارة الامريكية
من ايام جورج بوش بعد 11 سبتمبر
واللي اعلنت فيها
ان العالم دا ما لهوش كبير غير الامريكان
وارشاوسكي بيقول ان فلسطين
كانت مختبر او حقل تجارب كدا
استفادت منه امريكا في كل حروبها
من اول الحجج والمبررات
اللي اتقالت لغزو افغانستان والعراق
ولحد التقنيات والاسلحة المستخدمة
في الحروب دي
فمثلا نقاط التفتيش
اللي عملها الجيش الامريكي في حروبه دي
كانت نسخة بالكربون
من نقاط التفتيش في فلسطين
وصور التعذيب الرهيبة اللي اتعذب فيها
سجناء عراقيين على ايد الامريكان
زي ما حصل في سجن ابو غريب
اغلبها برضه كان اساليب اسرائيلية قديمة
على جبهة الصراع في فلسطين
بنشوف النظام العالمي الجديد
اللي بقى بيتكون من قطب واحد
المفروض ان هو بيمثل الخير
واي حاجة مش بتدور في فلكه
بيعتبرها شر وتهديد لوجود الخير دا
او زي ما بيقول الفيلسوف بول فيريليو
الصراع بين امتين
امة متفائلة وقوية ومنتصرة اللي هي الغرب
وامة مكتوب عليها الشقا والاحباط
وهي باقي العالم
وارشاوسكي بيقول
ان التفسير الابسط والاوضح للحكاية دي
هو ان بعد انهيار الاتحاد السوفييتي
كان فيه محاولة
لاعادة كتابة رؤية جديدة للعالم
بدل الصراع بين العالم الحر والعالم الشيوعي
يبقى فيه صراع جديد
يبرر الاستعمار والامبريالية الامريكية
واللي حصل ان مجموعة
من السياسيين والخبراء والضباط المتقاعدين
كانوا على علاقات مختلفة
بحزب الليكود الاسرائيلي المحافظ
هما اللي طوروا في مراكز الابحاث المختلفة
المفاهيم الجديدة للنظام العالمي الجديد دا
والمفاهيم دي كانت زي الخطر الاسلامي
وصراع الحضارات
والحرب الوقائية العالمية
المفاهيم دي كلها
بتفترض ان التهديد الجديد دا
ما بقاش الشيوعيين وانما الارهاب الاسلامي
وبناء عليه فامريكا محتاجة
تحمي العالم من التهديد دا
وللسبب دا كمان فاسرائيل والقضية الفلسطينية
موجودين في قلب الصراع دا
كخط المواجهة الاول
بين العالم الغربي وبين الارهاب الاسلامي
عشان كدا مع وصول حزب الليكود للسلطة
مع بنيامين نتنياهو وعصابته في سنة 1996
بقت السياسة الاسرائيلية تجاه الفلسطينيين
اقرب لمختبر محلي
لاستراتيجيات اليمين العالمي عموما
بهدف فرض هيمنة امريكا وحلفائها
في النظام العالمي الجديد دا
اللي بيفصل
بين العالم المتحضر والارهابيين
مش محتاج هنا افكرك ان الجدار العازل
اللي بنته امريكا في عهد ترامب
عشان يحد من الهجرة غير الشرعية
من المكسيك في 2017
هو استنساخ لفكرة اسرائيل في 2002
عن جدار عازل بينها وبين الاراضي الفلسطينية
في الحالتين
المفروض ان الجدار دا يفصل بين عالمين
عالم الغرب اللي بيحارب البرابرة
وبيحميه تحالف جيوش عملاقة
وليه كل الحقوق الانسانية
وعالم اخر مرتبط بمحور الشر
زي ما سمته ادارة بوش
اللي هي الدول الخارجة عن القانون
والمتمردة على النظام الدولي
واللي بتحمي الارهاب
وفكرة الحرب الوقائية نفسها
اللي هي استخدمتها امريكا
لتبرير حرب العراق مثلا
بزعم ان عندها سلاح نووي
كانت موجودة في قلب السياسة الاسرائيلية
اللي بدات من عهد
رئيس الوزراء الاسرائيلي ارييل شارون
اللي بدا شن
حروب وقائية مستمرة ضد الفلسطينيين
مش بس لانهم اعداء
لا لمجرد ان بقاءهم
بيمثل تهديد وجودي لاسرائيل نفسها
فلسطين هنا كانها الخط الاول للمقاومة
مش بس عشان بترفض الفصل دا
اللي هو بين العالم المتحضر
وبين الارهاب
لكن كمان عشان بتشوف
ان من حقها تتبنى قيمها الخاصة
ورؤيتها للعالم برة عن حضارة
البييسي وماكدونالدز بتاعتهم دي
وبلاش صواريخ سام يا سيدي
خد عياش 250
لغة المقاومة اللي زي كدا
اللي هي شعوب بتقاوم
قوى عسكرية ضخمة جدا وغير محدودة
بتبقى هي العقبات الاساسية
قدام هيمنة النظام دا بالكامل على العالم
زي ما شفنا الهيمنة دي مثلا
بتتعطل في حرب العراق
وباستمرار في فلسطين
اللي هي دايما في الخط الاول للصراع دا
الصحفي والباحث الاسترالي
انتوني لوينشتاين
في كتابه المختبر الفلسطيني
بيورينا جزء تاني كمان من القصة دي
ازاي ان اسرائيل
بتستخدم فلسطين كحقل تجارب
لتسويق منتجاتها
في صناعة الاسلحة والتكنولوجيا العسكرية
والاسلحة دي بعد كدا بتتباع
بعد ما تثبت فعاليتها قدام الفلسطينيين
عشان تاخدها انظمة ودول تانية
تستخدمها برضه ضد شعوب ومعارضين تانيين
وتعمل بيها
جرائم وابادات جماعية حوالين العالم
خلال الاحتلال الاسرائيلي
الممتد لحوالي 75 سنة دا
قدرت اسرائيل انها تطور
مجموعة من الادوات والتقنيات
اللي تخليها تحافظ على الاحتلال دا
منها تقنيات مراقبة زي الجدران الذكية
وتكنولوجيا التعرف على الوجوه
ومنها اسلحة ومسيرات
وغيرها من الادوات اللي بتستخدم
في التحكم في الفلسطينيين واخضاعهم
وفي السنين الاخيرة اسرائيل طورت
برنامج تجسس مشهور اسمه بيجاسوس
اشترته كتير من الادارات الحكومية في العالم
سواء بتحكمها انظمة ديكتاتورية او ديمقراطية
ما فرقتش مع حد
البرنامج دا يقدر يخترق اجهزة الموبايل
سواء كانت اندرويد او ايفون
بدون علم الشخص صاحب التليفون
وممكن حتى يستخدم الكاميرا والمايك
من غير ما صاحب الموبايل ياخد باله
وبالتالي حياتك كلها كصحفي
او لو انت عامل في مجال حقوق الانسان مثلا
او حتى لو مواطن عادي
ممكن تبقى في خطر
لو حد عنده القدرة دي حب يستخدمها ضدك
ودا كان واحد من التطبيقات
اللي اتجربت على الفلسطينيين
وبعد كدا
اتباعت لحكومات كتير حوالين العالم
ورغم انه مش سلاح مباشر
لكنه اخد اهتمام كبير
بسبب استخدامه في اغتيالات
وفي محاصرة نشطاء حقوق انسان
فكرة تجربة الاسلحة دي
في المعارك بغرض تسويقها
مش اختراع جديد
او حكر على اسرائيل لوحدها لا
امريكا عملته قبل كدا برضه
في العراق وافغانستان
لكن اسرائيل بتعمل دا باستمرار اكتر بكتير
وبشكل معلن ومعروف
والسبب ببساطة 
ان تحت ايدها لاكتر من نص قرن
شعب اسير من 5 مليون فلسطيني
في الضفة وفي غزة
وعشان كدا اسرائيل
ممكن تكون اه بتيجي في المركز التامن
في ترتيب اكتر الدول
اللي بتتاجر في الاسلحة في العالم
لكن لما تحط في الاعتبار
حجم اسرائيل وعدد سكانها
هتلاقي انتاجها للسلاح يعتبر ضخم جدا
بصورة ما لهاش اي مثيل في العالم
وعشان كدا قدرت تبيع تقنيات دفاعية
لاكتر من 130 دولة
يعني اغلب العالم كله تقريبا
وطبعا بيكون من بينهم
اسوا الانظمة القمعية في الكوكب كله
واسرائيل مش بس بتبيعلهم الاسلحة دي
لا دا كمان بتدربهم على استخدامها
زي ما حصل في تشيلي
في عهد بينوشيه
ومع باقي الانظمة القمعية
في امريكا اللاتينية في السبعينات والتمانينات
زي جواتيمالا مثلا
واللي نظامها ارتكب
ابادة جماعية للسكان الاصليين
بسلاح وتدريب اسرائيلي
وكمان صدرت اسلحة لنظام ميانمار
اثناء ما كان بيمارس ابادة جماعية
ضد شعب الروهينجا
وفي ال5 سنين اللي فاتوا بس
كانت اسرائيل بتبيع انظمة تجسس
ومعدات دفاعية لالاتحاد الاوروبي
عشان يستخدمها في وقف تدفق المهاجرين
ودا باستخدام المسيرات الاسرائيلية
اللي بقت بتحوم فوق البحر المتوسط
عشان تراقب المراكب
اللي شايلة لاجئين عرب وافارقة
وبالاضافة لكل دا لو ما كانش كفاية يعني
فاسرائيل كمان كانت من الحلفاء الرئيسيين
لنظام الفصل العنصري في جنوب افريقيا
وفضلت اخر حلفاء النظام دا
حتى بعد ما العالم كله نبذ جنوب افريقيا
دا طبعا قبل ما ينتهي الفصل العنصري
في التسعينات
ودي ما كانتش بس علاقة عسكرية
لا دا كمان كان
تقارب ايدولوجي واعجاب متبادل
بين دولتين كل واحدة شايفة نفسها في التانية
ومعجبة باللي بيعمله
في الشعب اللي بيضطهده
وطبعا بيتعلموا من بعض
وفي ذهنهم ان هما الاتنين بيخوضوا
حرب الحضارة ضد الشعوب الهمجية
عشان كدا وصف حيوانات بشرية
اللي استخدمه وزير الامن الاسرائيلي
بعد 7 اكتوبر ما كانش برضه بدعة جديدة
لانه من سنة 82
رئيس الوزراء الاسرائيلي وقتها مناحم بيجن
وصف الفلسطينيين بانهم
وحوش تمشي على قدمين
وفي 2001 الرئيس الاسرائيلي موشيه كاتساف
قال عنهم انهم
وكذلك شارون في 2004
كان شايف ان السلام مستحيل يتحقق
غير بالسيطرة على اعداء الانسانية
عشان كدا مش غريبة خالص صديقي الانسان
ان اسرائيل بقت مصدر الهام رئيسي
لكل حركات القومية العرقية في العالم
حسب كلام انتوني لوينشتاين برضه
لاحظ ازاي مثلا دولة زي الهند
لما يحكمها رئيس وزراء اصولي ومتطرف
زي ناريندرا مودي
هتلاقي بيتكلم باعجاب كبير جدا
عن اللي عملته اسرائيل في الضفة الغربية
وعايز يعمل زيه في اقليم كشمير
اللي اغلبيته مسلمة
بانه يجيب اعداد كبيرة من الهندوس
عشان يستوطنوا اراضي كشمير
دا بيخلي العلاقة بين الهند واسرائيل
تبقى اقوى بكتير مما كانت عليه اصلا
لانهم دلوقتي متفقين تماما
على الاهداف والتقنيات
وبتفكرنا برضه
بعلاقة اسرائيل بجنوب افريقيا
ايام الفصل العنصري زي ما كنت لسة باحكيلك
زائد طبعا ان الهند هي اكبر مستورد
للسلاح والمعدات الدفاعية وانظمة التجسس
وجدران الفصل الذكية من اسرائيل
ودي طبعا كلها حاجات
اتجربت الاول على الفلسطينيين
صديقي الانسان حرفيا انت لو بصيت
على اي كارثة بتحصل في العالم النهاردة
ليها علاقة بموضوع صراع الحضارات دا
هتلاقي انها بطريقة ما غالبا يعني
ليها ارتباط باسرائيل
يعني تكنولوجيا مراقبة الحدود الاوروبية
تكنولوجيا اسرائيلية
ابراج المراقبة
على طول الحدود الامريكية المكسيكية
صناعة اسرائيلية من تصميم شركة البيت
اللي هي واحدة
من اكبر شركات السلاح في اسرائيل
بل ان الشركة دي نفسها
بتزود امريكا ودول اوروبية
بمسيرات هيرمز لمراقبة الحدود
وهي نفس المسيرات اللي بتستخدمها اسرائيل
في غزة وفي جنوب لبنان
وبعد ما كانت امريكا بتتباهى
في عهد ترامب
بانها هتبني جدار فصل عنصري حقيقي
بينها وبين المكسيك
بقت الخطة بناء جدار رقمي بتقنية عالية
برضه اعتمادا على تكنولوجيا اسرائيلية
الباحث الاسرائيلي ايال وايزمان
في كتابه ارض جوفاء
الهندسة المعمارية للاحتلال الاسرائيلي
بيكشفلنا ازاي اسرائيل
بتستعمل الهندسة المعمارية
كاداة قمع وسيطرة
على الاراضي الفلسطينية
وازاي الاحتلال بيحول السلوك الاستيطاني
عشان يخليه يبان كانه سلوك انساني طبيعي
بيميل للتوسع والسكن في اماكن حيوية
زي قصة مستوطنة ميجرون
اللي اتبنت في الضفة الغربية
واللي بحسب اتفاقية اوسلو
هي اراضي فلسطينية
المستوطنة دي بدات بان اسرائيل
بنت برج تليفونات على تلة
فالبرج بقى محتاج حارس
فالحارس جاب عيلته تعيش معاه
وهوب واحدة في التانية بقى فيه مستوطنة
فالاحتلال بدا يمدها
بالميه والكهربا والصرف الصحي
واداها تراخيص عادي
مع انها في النهاية فوق اراضي فلسطينية
الاستراتيجية دي بعد كدا بقى ليها اسم
بيقولوا عليها برج وجدار
يعني ابني برج وجدار صغير وهاتلك حارس
وبعدين الخيط هيكر لوحده
وبعد شوية يبقى فيه مستوطنة
والاستراتيجية دي لعبت دور مهم جدا
في التوسع الاستيطاني في اسرائيل
ولعبت دور تاريخي في تنظيم المهاجرين اليهود
في تعاونيات زراعية
اللي هي اسمها الكيبوتس
وايزمان بيقولنا
ان الكيبوتسات الاسرائيلية دي في الضفة
بتبقى شبه ثكنات عسكرية كبيرة
او اقرب للحصون الاقطاعية في اوروبا
اللي هي مناطق غنية محمية
وبتضمن كامل حقوق الناس اللي جواها
لكن على حساب تدمير اي حاجة براها
وتحويل حياة الفلسطينيين لجزر مغلقة
بالحدود والحواجز ونقط التفتيش
الامم المتحدة في احد تقاريرها
بتقول ان المستوطنات الاسرائيلية في الضفة
دمرت اكتر من 20 من الاراضي الزراعية
وبكدا نكون جينا
لمربط الفرس صديقي الانسان
وهو ان وجود اسرائيل في العالم عموما
هو داعم وضامن
لاستمرار وجود الفاشية بكل اشكالها
في كتابه الفاشية المتاخرة
بيقول الباحث والاكاديمي
الايطالي البرتو توسكانو
انه الفاشية بالتعريف هي
واستغلال الخلافات الاجتماعية والاقتصادية
الموجودة في المجتمع
علشان تخلق شعور زائف بالوحدة
للترويج لايدولوجيات قومية
قايمة بالاساس على العنصرية
وكره واحتقار الاخر واستباحته
الفاشية الايطالية على سبيل المثال
في عهد موسوليني
استغلت الحنين للماضي
عشان تقدم صورة مثالية عن امة قوية موحدة
بتعتمد على نقاء العنصر الايطالي
ودا يديها الحق
في ان هي تتوسع عن طريق العنف
والحق في تدمير كل ما هو غير ايطالي
لانه بالنسبالها في مرتبة ادنى او اقل
بحسب توسكانو
فاشكال الفاشية في زمننا المعاصر بتتغير
لكنها لسة بتستند لنفس المبادئ الاساسية
وصعود اليمين المتطرف
اللي انتشر في ال20 سنة الاخيرة
مش بعيد خالص عن المبادئ الفاشية دي
سواء من ناحية تعزيز
فكرة الهوية النقية لدرجة العنصرية
او الحرب المعلنة على اللاجئين
اللي بتحتقرهم وبتوصمهم
بحسب الفيلسوف الفرنساوي ميشيل فوكو
فالنازية مثلا
ما ادتش الافراد العاديين اي مزايا مادية
لكن ادتهم الاحساس بالسلطة
انه بمجرد انضمام فرد للنظام النازي
سواء بانضمامه للجيش
او بتسجيله في الحزب مثلا
فدا بيديله شعور ان من حقه
يقتل جاره غير النازي ويستولي على بيته
وان كانت في نفس الوقت بتزرع في الفرد دا
شعور بالعجز والذل
قدام مؤامرة كبيرة مش مفهومة
الفاشية بس هي اللي تقدر تنقذه منها
اليمين المتطرف الحالي برضه
دايما بيستخدم فكرة الحنين للماضي
بوصفها يوتوبيا
فمثلا زعيمة حزب التجمع اليميني
في فرنسا ماريان لوبان
دايما بتحيل الفرنساويين
على فترة التلاتينات في القرن ال20
على اساس ان دي يعني
فترة ازدهار العمال والصناعة في فرنسا
قبل قدوم اللاجئين والاقليات الغير فرنسية
ودا بحسب دراسة نشرها الباحث جون كولينز
بعنوان فلسطين العالمية
صدام العصر الحالي
فلو كانت فلسطين هي مختبر للامبريالية
فهي كمان بالعكس ممكن تكون المكان
اللي يبقاله تاثير عالمي
في مقاومة نفس الامبريالية دي
لانه لما نفكر في الموضوع
من زاوية الامبريالية والفاشية
هتلاقي ان بطريقة ما
اغلب سكان العالم هما فلسطينيين
منفيين عن حقوقهم
ومستبعدين من النظام العالمي المهيمن
اللي بيوصل السياسة لطريق مسدود
فلسطين ما ينفعش تفضل
مختبر للدمار وعدم الاستقرار
لكن كل حركة تجاه تحرير فلسطين
هي مثال قوي لعالم هو نفسه محتاج لتحرير
من هيمنة متوحشة في اتجاه واحد
بتقسم العالم لاخيار يستحقوا كل حاجة
واشرار منفيين ومهمشين
ما يستحقوش من وجهة نظر الهيمنة دي
غير الدمار
واذا كنت بدات معاك
كلام النهاردة صديقي الانسان
بصدمتنا من نفاق الغرب
فتقسيمة الناس لاخيار واشرار
كانت كمان بتستبعد الفلسطينيين
من قيم الصوابية السياسية
اللي هوليوود بقالها كام سنة قارفانا بيها
وثقافة الالغاء دي
اللي كان الغرب بيستخدمها في السنين الاخيرة
عشان يعني قال ايه يكرس العدالة
احداث 7 اكتوبر
اثبتت انها متكرسة لناس بعينها
وسقطت قدام الاختبار
لانها استخدمتها بشكل واضح
ضد الشعب الفلسطيني
ولاسكات الاصوات
اللي بترفض السردية الاسرائيلية
كان الصوابية السياسية هنا
مجرد العاب لغوية بيفرضها النظام المهيمن
فبعد كل اللي عمله جيش الاحتلال
من ابادة وقتل للاطفال وهدم البيوت
واستخدام الناس كدروع بشرية
وانتهاكات حقوق الانسان
بيتحرم انتقاد اسرائيل
من خلال تهمة واحدة بس وهي معاداة السامية
حتى لو وصل الامر
لوصف الفلسطينيين بالحيوانات وابناء الظلام
في المقابل هتركز وسائل الاعلام الغربية
على مجموعة معينة
من خصائص حياة الفلسطينيين
اللي بتتعارض مع قيم الصوابية السياسية
زي وضع المراة
ووضع اصحاب الميول الجنسية المختلفة
ونموذج التدين اللي بيسهلهم ربط المقاومة
بالارهاب والاسلاموفوبيا
عشان يحرمهم من الاحترام والاعتراف والتعاطف
وتتوجه ثقافة الالغاء
لحرمان اي مؤيد للقضية الفلسطينية من منصبه
وشن حملات لوصمه
بطريقة اقرب لروح محاكم التفتيش
اللي بتحمي اعمال العنف للمعتدي
وتحرمها على المعتدى عليه
وعن طريق السيطرة
على القاموس اللغوي للصوابية السياسية
بتتحول المطالبة بوقف اطلاق النار في غزة
لتهمة ممكن تؤدي للاقالة من الوظيفة
زي ما حصل لديفيد فلاسكو
رئيس تحرير مجلة ارتفورم
اللي اتفصل بتهمة معاداة السامية
والتحريض على الارهاب
وبسبب هتاف كان المفترض والطبيعي
انه يكون قمة ال 
زي اوقفوا الابادة الجماعية
اللي بقى هتاف غير قانوني في برلين
واتنين من رؤساء الجامعات الستات
اللي هما ليز ماجيل
رئيسة جامعة بنسلفانيا
وكلودين جاي رئيسة جامعة هارفارد
بيضطروا للاستقالة بعد حملات ترهيب
اتهمتهم بمعاداة السامية
كتير من اللي بيحصل
في العالم دلوقتي صديقي الانسان
من صعود اليمين
ورجوع الحركات الفاشية والعنصرية
بيفكرنا ان اسرائيل ببساطة
مش مجرد دولة بتمارس الاحتلال ضد شعب اعزل
هي بتعمل كدا فعلا
لكن هي كمان اكتر من كدا
هي نموذج مصغر لوضع العالم كله
اللي بتحاول فيه مجموعة من الدول
انها تفرض هيمنتها المطلقة
وفي سبيل دا
بتبص لاي حد تاني على انه فلسطيني
ناس اقل بدون حقوق
واي مقاومة منهم للهيمنة دي
تعتبر ارهاب
