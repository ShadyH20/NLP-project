صديقي الانسان
ايه يا رضا الداخلة دي
امن ونتانة
احلى اصطباحة يا فنان لسة جايالي دلوقتي
دايما بتلحقني وانا بشطب
بس كدا فيه زيادة 50 جنيه
ليه يا رضا
ما انا كل مرة بجيبها منك على 200
انت مش شايف اللفة
اه بس الورقة دي ما تكرفش وتعمل ريحة
لا دا انا ما رضيتش اجيبلك القماش
بس يا رضا هي حلاوتها
في البلاستيكة المنقرشة اللي نعرفها دي كل مرة
لا دا توجه عالمي صديق للبيئة
كورتيلين يعني
 كرولتي
 ايوة علشان الكوكب يستمر
 وانت طبعا سيد من يدلع الغلاف
 ايوة
حبيبي يا حاج رضا
بس اوعى تكون قليت منها
لا ما تقلقش يا فنان
دا احنا ملوك التعبئة
ماشي يا رضا استنى اجيبلك الفلوس
بعد اذنك
ليه كدا بس يا فنان
امن ومتانة
 حبيبي
 تعيش
صديقي الانسان الا صحيح ايه موضوع
انك انت تخش تطلب اوردر من ماك دا
فيقولك لو طلبت مع الاوردر بتاعك
شرايح التفاح اللذيذة
ماكدونالدز هيزرع شجرة قصاد الاوردر
ولا صديقتي الانسانة
لما تشتري كريم مرطب ولا حاجة
تلاقي مكتوب عليه  
انه يعني ما تمش الاساءة البيئة
وما استخدموش الحيوانات في صناعة المنتج
او جربوا المنتج على الحيوانات الاول
هيجربوه على الحيوان اللي اشتراه على طول
كان يعني الواحد كان ناقصه
احساس بالذنب زيادة
خلاص حبكت يعني
يعني دلوقتي مثلا رحت اشتري منتج
لقيت فيه منه نسختين شبه بعض جدا
الموضوع مش فارق اوي
بس واحد منهم بيادي لتلوث الكوكب والتاني لا
مش يبقى واجب عليا اختار
اللي بيادي لتلوث اقل
هل يعتبر فعل غير اخلاقي
 لو انا اخترت المنتج
اللي تاثيره اسوا على البيئة
او على العمال البنجلاديشيين
او على فئران التجارب
قد يبدو دا كانه سؤال سهل للوهلة الاولى
تخيل لو قدامك اختيارين
واحد منهم مؤذي للناس او البيئة والتاني لا
حتى لو الفرق بينهم بسيط جدا يعني
ما تشتري المنتج الغير مؤذي يا اخي
وتبقى عملت اللي في مقدرتك المحدودة
بدل ما بتقعد بعد كدا بقى
تعترض على النظام الراسمالي العالمي كله
عشان تغطي على انك مش عايز تساعد الله
بس الكلام دا رغم انه منطقي لكنه علامة
على ظاهرة ممكن نسميها خصخصة الاخلاق
خصخصة الاخلاق معناها ان الفعل الاخلاقي
بيتحول لمنتج زيه زي اي منتج تاني
على رف السوبر ماركت
وانت بتختار اذا كنت حابب تشتريه او لا
معناه مثلا يعني
ان ماكدونالدز بيقدملك سندويتشين
واحد فيهم بيتميز عن التاني
مش عشان عليه صوص زيادة او جبنة زيادة
لا عشان عليه احساس بالمسئولية زيادة
والاختيار متساب ليك انت المستهلك
تقدر تنقذ العالم لو ليك نفس النهاردة
المشكلة في الوضع دا
ان كل الشركات الكبيرة اللي ليها تاثير كارثي
على البيئة وعلى الصحة وعلى العمال
وعلى كل قيمة حلوة في حياتنا
مش مفروض اصلا
يكونوا موجودين بشكلهم الحالي
وجودهم بالصورة دي
هو اللي فعليا غير اخلاقي
يعني ماكدونالدز مثلا انا مش مستقصدهم
بس ادي مثال والله صديقي الانسان
يعني هما عندهم ٣٩ الف مطعم في ١٢٠ دولة
ومسئولة لوحدها الشركة دي
عن انتاج ٥٣ مليون طن مكعب من الكربون في السنة
يعني حرفيا بتنتج كربون اكتر من الدول
اللي تعتبر نضيفة نسبيا زي النرويج مثلا
ماكدونالدز مسئولة لوحدها عن تلوث البيئة
اكتر من كل مصانع الاسمنت
في امريكا مع بعض مجتمعين
وانت دلوقتي جاي تقوللي شفاطات ورق
هتعمل ايه الشفاطات الورق
في الكوكب اللي انت حرقته
مشكلة ماكدونالدز وغيرها
مش قلة خياراتهم الاخلاقية
او ان خياراتهم لسة مش حلوة
او مش متوفرة كفاية
مشكلته ان الفعل الاخلاقي مش المفروض اصلا
يتحط على الرف ويتقدم كاوبشن للمستهلك
وانه كدا الفلوس اللي انت هتديهاله
وانت بتشتري منتج اخلاقي صديق للبيئة
هو هياخدها يصرفها برضه على التلوث
ونشر الكالوريز الزيادة والظلم واكل السحت
خصخصة الاخلاق
هي الطريقة اللي الراسمالية المعاصرة
قدرت تقنع بيها جمهور المستهلكين
ان المنتجات الاخلاقية موجودة
 واللي عايزها هيلاقيها زيها زي غيرها
وان الفرق بين الاخلاقي
والغير اخلاقي في حياتنا
هو اختياراتنا الشخصية
في اللي بنشتريه واللي بناكله وبنلبسه
عشان يحسسونا
ان خياراتنا الشخصية وسلوكنا الشرائي
هو المساحة الحقيقية لتغيير العالم
ودي طبعا فكرة مدهشة
لان مفيش اي حد كان ممكن يخطر على باله
طريقة اذكى من كدا
عشان يربط اخلاق البني ادم مننا
بالمنتجات اللي بيستهلكها
يعني العالم اتجنن والكوكب بينهار
بسبب فرط الانتاج والاستهلاك
يقوم يقولك خلاص نحل المشكلة دي
باننا ننتج منتجات جديدة
لاين جديد للمنتجات الاخلاقية
يلا ان شالله ما عن حد حوش
 دلوقتي ممكن تشتري اتنين وتاخد التالت هدية
لا ياد نبيه ما شاء الله عليك ياد يخرب بيتك
لكن ما انا برضه رايح اسال مين يعني
مهو طبيعي يبقى هو دا الحل الراسمالي للمشكلة
لكن الوضع مش هيقف عند النقطة دي بس
الخطوة الاولى حولت الاخلاق
لمنتج واحد وسط منتجات كتير
لكن في الخطوة التانية المنتج دا كمان
هيتحط عليه سعر اغلى من بقية المنتجات
ودا هيخلي الاخلاق
تتحول لمنتج كلاسي وامتياز طبقي
عايز تحافظ على الكوكب ادفع فلوس اكتر
تخيل معايا صديقي الانسان
الوضعية المجنونة دي وغير المسبوقة في التاريخ
كل التقاليد الانسانية الكبيرة وكل الاديان
جت عشان تحط قواعد كونية للسلوك
يقدر يمارسها الغني والفقير
دلوقتي الاخلاق بما انها بقت سلعة
بقت هي كمان بفلوس
لو انت النهاردة نزلت سوق العبور تتمشى
وتسال على كيلو البطاطس بكام
 هتلاقيه بسعر ما
وليكن مثلا 6 جنيه او قول ربع دولار
جرب بقى صديقي الانسان
تفتح ابليكيشن السوبرماركت كدا
افتح صفحة الخضروات
شوف بقى سعر البطاطس ال كام
هتلاقيها يعملها  ٣٠ جنيه
يعني حوالي دولار
يعني 4 اضعاف سعرها في سوق العبور
طب ايه هي اساسا
البطاطس الفير تريدينج دي
يعني وهل يستطيع الانسان
التغلب على العفن البني في البطاطس
اكلم غادة القصر انا
ولا اعمل ايه دلوقتي
منتجات التجارة العادلة او ال
هي المنتجات
اللي يفترض ان صناعها او منتجيها
حصلوا على اجر عادل واشتغلوا
في ظروف عمل ادمية عشان المنتج دا يوصلك
ما اتضربوش بالكرابيج
وهما بيزرعولك البطاطس دي
ودا عادة بيكون مع المنتجات
اللي جاية من الدول والمناطق الفقيرة
او من قطاعات انتاج بيسموها قبل صناعية
زي مثلا الزراعة غير المميكنة
او الحرف اليدوية اللي من الصعب
انها في الاخر تقدر تنافس المنتجين الصناعيين
نفس الكلام دا ينطبق
لو قارنت اسعار الخضار والفاكهة الاورجانيك
بالخضار والفاكهة العاديين مثلا
ممكن سعر الحاجة لانها اورجانيك
يزيد للضعف او اكتر
ودا في اللحوم والبيض والزبدة والاجبان
مش بس في الفواكه والخضار
يعني تخيل صديقي الانسان لو انت مثلا
عايز كل حاجة بتاكلها تبقى اورجانيك
دا ممكن يفرق في ميزانيتك الشهرية اد ايه
مفيش ارقام واحصائيات عربية للاسف
لكن بالنسبة للمواطن الامريكي مثلا
العملية دي
هتنقل مصاريفك الشهرية على الاكل
في المتوسط من حوالي ٥٥٠ دولار
لحد حوالي ٨٠٠ دولار
يعني دلوقتي الوضع كالتالي
النسبة العظمى من العمال والمنتجين في العالم
شغالين في ظروف عمل قميئة
وتحت ضغوط غير منطقية وباجور حقيرة
ولو الوضع مش عاجبك
فبدل ما تشتكي
ممكن تلم مع بعض انت واصحابك
وتدفعوا زيادة شوية وتجيبوا بطاطس
من اللي هي بتحترم حقوق المزارعين دي
وبدل اللحمة بتاعة المصانع
اللي الحيوانات بتتكهرب وتتعذب فيها
بحبحها شوية من جيبك يعني
واحنا نديلك من لحمة البقرة السعيدة ذات نفسها
اللي اتربت في المراعي
واكلت من البطاطس الاورجانيك
اللي انت لسة واخد منها دلوقتي حالا
اللي بيحصل هنا دلوقتي انه انت بتدفع
نوع من الضريبة على الفعل الاخلاقي
 يعني بتدفع زيادة عشان تاخد منتج
مفيش انسان او حيوان اتاذى وهو بيعمله
او زي ما بيحبوا يكتبوا
على المنتجات دي احيانا
  خالي من الشعور بالذنب
كان الطبيعي والمتوقع ان العمال والحيوانات
والبيئة يتهانوا في سبيل الانتاج الله
واننا نحس بالذنب واحنا بناكل وبنشتري هدوم
بس كل انسان في الواقع
يستحق انه يلاقي اللي هو محتاجه بسعر معقول
وما يبقاش حاسس بالذنب وهو بيستخدمه
ودا عمره ابدا ما كان امتياز طبقي
في اي وقت في التاريخ غير دلوقتي
الناس زمان غالبا
كانت بتربط ما بين الترف والشر
الانسان الغني دا كان دايما بيستدعي
في عقل الناس شعور خفي بانه فيه حتة شر
والا ما كانش بقى غني للدرجة دي
اصل هيجيب الفلوس دي منين
دلوقتي بقى العكس صحيح
عشان تبقى انسان خير فعلا
وعشان تتصرف بشكل اخلاقي
انت محتاج فلوس لان الموضوع بقى مكلف
ايه الريحة دي
يا صديقي الانسان ايه الريحة دي
رضا
يخرب بيتك
صديقي
صديقك ايه الله يخرب بيتك
انا اغيب عنك شوية الاقيك مبخرها
هتبلغ عنا
انا قلت اسيبك براحتك
ما تبقاش حساس يا فنان
حساس ايه يا رضا الله يخرب بيتك
انا قاعد جوا بقالي 3 ساعات
خد
اهم حاجة انت تمام الاوردر تمام
هو تمام بس الريحة المرادي غريبة شوية
دا شمعدان ولا كيتو
لا وطي النار شوية عليا يا فنان
دا شمعدان طبعا
ماشي يا رضا اتكل على الله انت
انا هقفل الباب
هو ما بيقفلش يعني بس هواربه
هتروح بيتكم
رضا عارف بيتكم
اللي عند شركة الكهربا
انت بتتاكد مني
طب بص يا رضا خليك هنا
انت تبدا حياة جديدة هنا
على وضعك
الله يخرب بيتك يا رضا
سيبت الواد شوية
رجعت لقيته فاتح عربية بطاطا قدام الباب
صديقي الانسان المهم ان انت بقيت
عشان تتصرف بشكل اخلاقي محتاج فلوس
لان الموضوع بقى مكلف
التكلفة دي معناها ان طبقات محددة بعينها
هي اللي قادرة تستهلك المنتجات الاخلاقية دي
صديقي الانسان انا عارف
انك عايز تاكل اورجانيك عشان صحتك
وعارف انك خايف على الكوكب من قلبك
بس معلش استحملني
في الجزء الجاي دا عشان دمه تقيل شوية
ارتباط الاستهلاك الاخلاقي بطبقة بعينها
ممكن يبقى مؤشر
على انه مجرد نمط حياة  
او اسلوب مخصص لهذه الطبقة
يعني ايه الكلام دا
عشان ابسطلك الموضوع محتاجك ترجع معايا
لكتاب عالم الاجتماع الفرنساوي بيير بورديو
اللي عنوانه التمايز او التميز

حسب انت عايز تترجمه ازاي
بورديو بيتكلم في الكتاب دا
عن ان كل طبقة اجتماعية
بتطور نظام معين للاستهلاك شبهها هي
وكل طبقة اجتماعية بتطور ذوق معين
وبتقدر انواع جمالية معينة وقيم معينة
عشان الطبقة دي تخلق لنفسها بيئة كاملة
من الرموز والعلامات اللي تخصها لوحدها
بحيث يقدروا من خلالها
يتعرفوا على الناس اللي شبههم
ويميزوا نفسهم عن الطبقات التانية في المجتمع
فكرة بورديو مهمة لانها حلت مشكلة قديمة
في التفكير الاجتماعي
يعني سهل جدا تلاحظ
ان الناس مع الوفرة وزيادة الانتاج
بتبدا تطور احتياجات جديدة وتستهلك اكتر
رغم انها كانت عايشة قبل كدا عادي
من غير الحاجات دي
اقترح مجموعة من المفكرين قبل بورديو
ان الانتاج نفسه بيخلق الطلب عليه
وانك طول ما بتنتج
طول ما هتلاقي زبون للي بتنتجه
لكن الفكرة دي مكانتش مقنعة كفاية
 لانها عكس واحدة
من الفرضيات الاقتصادية الكلاسيكية
بورديو بقى حل المشكلة دي لما اعتبر
ان العلاقة بين الطلب والانتاج علاقة دائرية
كل واحد فيهم محتاج التاني
العرض بيظهر عشان يلبي الطلب فعلا
لكن كمان بسبب ان كل طبقة من طبقات المجتمع
عندها رغبة طول الوقت
 في انها تميز نفسها عن باقي الطبقات
فبقى المجتمع كله طول الوقت
محتاج عرض مستمر للمنتجات
تقدر اي طبقة في المجتمع
تحولها لعلامات على الهوية
وال  والاختلاف والتميز
دا اللي هو ببساطة الموضة
مش بس في اللبس
لكن كمان في الاكل والشرب والموسيقى
و الكريمات والسندوتشات وكل المنتجات تقريبا
دا معناه انه دايما وطول الوقت
فيه منتجات جديدة بتظهر وبيكون عليها طلب
لانها بتساعد مجموعة معينة من الناس
انهم يبنوا بيها لنفسهم امتيازات معينة
يعرفوا يلاقوا بعض بيها
ويميزوا نفسهم عن غيرهم
بالقيم والذوق والحساسية
بورديو بيقول انه اذا كان العادي بالنسبة
للطبقات الافقر انها تشتري العملي والاوفر
والعادي بالنسبة للطبقات العليا
انها تشتري سلع مترفة وغالية
ومبالغ فيها احيانا
ومالهاش اي وظيفة غير جمالية
عشان بس تميز نفسها عن الطبقات التانية
فالطبقات المتوسطة بقى اللي هما احنا
بتميز نفسها في نظام استهلاكها
بطرق كتير مختلفة
ومنهم ان الاستهلاك يبقى ليه فلسفة
او يعبر عن توجه معين
يعني مثلا لما ما تبقاش عارف تشتري جوتشي
فتروح تشتري بنطلون عليه رسمة فان جوخ مثلا
فتبقى ميزت نفسك من غير لا مؤاخذة
ما تصرف ميراث والدتك في تمن بنطلون من جوتشي
وفي نفس الوقت ميزت نفسك عن باقي الناس
وعبرت عن ذوقك واختياراتك الجمالية
من خلال هدومك
والحاجات دي هي
اللي بتخلي ابناء الطبقة الاجتماعية الواحدة
يتعرفوا على بعض من خلالها كانه  كدا
 ما هو طبعا وانت لابس بنطلون فان جوخ دا
يعني عمر ما سواق الميكروباص هيوقفك يقولك
ايه دا انا بموت في ستايري نايت
معلقها عندي في اوضة
لكن لما تروح بالبنطلون دا حفلة عفروتو
هتلاقي حد هيوقفك هناك يقولك
 
وتلاقوا موضوع تتكلموا فيه
وفي راي بورديو هو دا الدور الاجتماعي
الفعلي اللي انماط الاستهلاك بتلعبه
يعني اللي بورديو بيقوله ببساطة
انك ممكن تبقى فاكر
انك بتشتري البطاطس الاورجانيك
عشان فاكر ان دا بيغير العالم
لكن واقع الامر ان دا بيغيرك انت
بيخليك شبه ناس معينة ومختلف عن ناس معينة
وهي دي صديقي الانسان
الوظيفة اللي ممكن تبقى بتلعبها
البطاطس الاورجانيك في حياتك
واضح انك طلعت من عشاق التميز
زي ما بيتهموك على تويتر
زيجمونت باومان في كتابه
هل للاخلاق فرصة في عالم الاستهلاك
بيناقش ازاي المسئولية الاخلاقية
في العالم المعاصر
بقت محطوطة كلها على عبء المستهلك
مطلوب منه هو اللي يغير العالم
ويعمل دا بموارد محدودة جدا
ومن غير ما نديله الفرصة يفهم
ايه اللي بيحصل في الدنيا
صديقي الانسان ما تقبلش ان حد
يستغل طيبة قلبك وحبك لعمل الخير
عشان يزود
النزعة الاستهلاكية اللي جواك ويشتتك
تغيير العالم مسالة صعبة
لكن اللي احنا متاكدين منه
انها محتاجة تفكير برة حدود السوبرماركت
ما حدش بيستفيد من التفكير
في حدود السوبرماركت
غير صاحب السوبرماركت
وما دام هتفضل تشتري والعجلة هتدور
مش هتفرق معاه انت بتشتري ايه
عايز العادي خد العادي
عايز الاخلاقي خد الاخلاقي
لكن عشان تشوف تغيير حقيقي
انت محتاج تتحرك في الاتجاه المعاكس
ولما تلاقي موظفين المؤسسات الدولية
طالعين يقولولك انت قاعد بتنظر
مع انك ممكن تشارك بالجهد البسيط
اللي في ايدك دا ومش هتخسر حاجة
لما تلاقي حد بيضغط عليك عشان تفكر
بمنطق الجهد الفردي اللي تقدر تعمله
فانت محتاج تفكره بمنطق الجماعة
وخصوصا بعد ما تكون عملت اللي عليك فرديا
والجهد الفردي دا بيبدا من انك تحاول
ما تشتريش حاجة انت مش محتاجها
وما تشتريش حاجة وانت عندك منها جوا
وما ترميش زبالة في البحر صديقي الانسان
عشان السلاحف متضايقة جدا من الموضوع دا
وباينهم كدا يعني والله اعلم
ناويين يشتكوك للمعلم رشدان
