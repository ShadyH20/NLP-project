يدق الباب اقول هي
اقول رجعت خلاص ليا
احمينا يا رب
انت محمد السعدني صح
 على حسب
 على حسب ايه
انتي الست نادية مرات عم شلبي صح
وعرفتني ازاي
هو ايه دا اللي عرفتك ازاي
يا ست الكل دا انتي صوت شخطتك
موقع الدهان من الحيطة
دا العمارة كلها اجمعت ان حضرتك
الدليل العملي الملموس لا مؤاخذة
لمصطلح الست القادرة
اللهم صل على النبي
ايه قلة الذوق دي
هو شلبي عندك جوا
هيكون عندي بيعمل ايه يعني
طب وسع كدا
اتفضلي يا ست الكل بيتك ومطرحك
هو فين
يا ست نادية
انا معرفش جوزك الموقر راح فين
ما نيش ضرتك انا
اهو
وادي قعدة مستنية
ثانية واحدة بس يا مدام نادية
اشرحلك اللي بيحصل
انا اصلا انا وعم شلبي
علاقتنا ابسط من كدا
انا قاعد هناهو
وهو وقت ما تطلب معاه بمرازية بييجيني
ياخد غرضه ويمشي
ماشي يا شلبي على القعدة السودا دي
لاطلع النجيل الاخضر على عينيه
اه دا شكله كدا مزعلك وطفشان
دا لا هو ولا عيلته ولا سكان عمارته
يقدروا يزعلوني
والله يا ست نادية انا عارف ان انا
سالت السؤال دا كتير من ساعة ما جيت هنا
بس انا هسالهولك تاني
انا مال امي بالحوار دا
شلبي لما بينزل من عندك هنا بيروح فين
والاهم من كدا بيروح عند مين
اه
عم شلبي شكله ناوي يتجوز تاني
وبيحلم بالهاتريك
بالظبط كدا وانا بقى جايالك عشان تساعدني
لا دي خصوصية بيوت وانا مقدرش اتدخل فيها
انا رايي تقفلي باب بيتكم عليكم
ولو امكن يعني
تقفلولي باب بيتي انا كمان
وان شاء الله نبقى نختار يوم من اوله كدا
نقتحم فيه خصوصية بعض
اتفضلي يا ست الكل نورتي
طب بص بقى يا محمد يا سعدني
شلبي كتبلي من سنتين العمارة
يعني انا الادارة وانا العمارة
فيه حد عاقل يقدر يزعل العمارة
لا انا مش عايز ازعل حد
انا بس عايزك تفهميني انا ايه المطلوب مني
شلبي محتاج يكون اب
ايا كان قصدك بالموضوع دا فهو مش عندي
انا قصدي شلبي ما بقاش يقعد في البيت
ما بقاش مهتم بيا ولا بعياله تخيل
انا ما بقتش اعرف حاجة عن اكله
ولا عن نومته
ولا عن فلوسه طبعا
بص انا ست ديمقراطية
انا مش عايزة اربطه جنبي
انا بس عايزاه يبقى تحت عيني
اطمن عليه واحميه من شيطان خياله
لا لو كدا عداكي العيب
انا عارف ان عم شلبي طول عمره
نموذج للاب المسبب لل
طب بقولك ايه
تحب باب شقتك يتصلح
وما حدش يخش عليك كدا من غير احم ولا دستور
ابوس ايدك اه
يبقى تشتريني
انا عارفة ان شلبي قعدته عندك
وفضفضته كلها في حجرك
اه هذا ابتلاء من ربنا
ووارد يكون باب رزق ليك
لا مؤاخذة يعني بس ازاي يا ست الكل
همضي معاك عقد رعاية
مش انت يوتيوبر وبيجيلك اعلانات
انا بقى همولك
اه
وفي المقابل ابقى عصفورة
واجيبلك اخبار جوزك  يعني
اسم الله عليك وعلى نباهتك
بس انا لا يمكن اعمل كدا
مع اي شخص بحبه او بحترمه
او حتى بشوف فيه ولو لمحة انسانية
وبصراحة عم شلبي ولا واحد من دول
خلاص
يبقى اتفقنا
دا دعم بسيط مني للبرنامج بتاعك
بس بشرط
تساعدني ان شلبي يرجع ليا ولعيالي
فوتك بعافية
الله يعافيكي يا ست الكل
كدا اصلح الباب ولا اكلم الواد رضا
انا بقول اخلي الباب دلوقتي
ايه يا ابا ايه
هعمله ايه يعني
بقولك مربي بط مسكوفي جوا في الاوضة
اه
لا ما تبعتش رجالة
لو بعت ابعتهم بسلاح
اه
واخد بالي منه اهو
بولعله والله خد كلمه
ما بيردش عليك
مهو ميت يا ابا ميت
لا خلاص بقى روح بقى
والله ما فيه حاجة في الافق يا ابا
يلا عندي تصوير والله
صديقي الانسان وصل اهو
يلا مع السلامة في رعاية الله
سلام
محمد رسول الله
صديقي الانسان ايه اخبار ابوك
ابوك عامل ايه
صحيح والله انت وابوك عاملين ايه
يعني طمني على علاقتكم
انا عارف ان دا ممكن يبقى
موضوع حساس بالنسبالك
بس احكيلي
هل انتم على وفاق واصحاب وحبايب
ولا شوية كدا وشوية كدا
ولا دايما كل واحد فيكم بوزه مترين قدامه
طول ما انتم قاعدين في الصالة مع بعض
انت باصص في موبايلك
وهو كمان باصص في موبايله او في التليفزيون
ولا بيدور على حد يرازيه على الفيسبوك
ولا الموضوع راح مراحل اسوا من كدا بكتير
وانت سبت لابوك البيت مثلا
او امك سابتلكم انتم الاتنين البيت
او ابوك هو اللي سابلك البيت
وراح يقعد عند صحابه
وبقى بيشتمك من على النت
صديقي الانسان
تخيل لو ابوك قرر يسيبلك هو البيت
عشان يروح يكتشف ذاته
والله حصلت لواحد صاحبي
المهم يعني عشان ما اطولش عليك
علاقة الواحد بابوه دي صديقي الانسان
علاقة ما بتريحش ابدا
يعني من ناحية هي علاقة مهمة جدا
بالنسبالك وبالنسبة لابوك
ودا لانها مساحة حساسة جدا
وليها جوانب كتير
يعني من ناحية مثلا هي علاقة سلطة
ابوك اكبر منك من وانت صغير مش فاهم حاجة
هو اللي كان بيقولك تعمل ايه وما تعملش ايه
ومن ناحية تانية هي علاقة حب اسري
يعني ممكن انت وابوك
توصلوا لدرجة رهيبة من الاختلاف
وما يبقاش حد فيكم طايق التاني
بس هتفضل برضه تتاثر
لما تحس انه راضي عنك او فخور بيك
واحيانا ممكن تقطع
مسافات طويلة جدا في حياتك
وانت بتطارد الاعتراف دا
اللي ساعات ممكن ييجي
وساعات ممكن ما يجيش
احيانا كتير بيحصل كمان ان علاقتك بابوك
يكون فيها اذى شعور بالنقمة مدفون جواك
لانك حاسس انه جه عليك مرة او 2 او 10
او حتى طول حياتك بالنسبة لبعض الناس
ممكن تفضل برضه عايش مستني اللحظة
اللي هيعترفلك فيها انه غلط في حقك
او ما كانش مقدرك
اللحظة دي كمان ممكن تيجي وممكن ما تجيش
صديقي الانسان العلاقة بالاب
علاقة معقدة وليها ابعاد كتير اوي
احيانا بيكون فيها الم شديد جدا
واحيانا بيكون فيها صداقة حقيقية
ازاي طيب نفهم طبيعة العلاقة دي
وليه ما كانتش تبقى ممكن ابسط واسهل من كدا
وكمان فيه سؤال كمان
هل احنا بنكبر
عشان نتحول لنسخ من ابهاتنا
مش ابوك دايما كان بيقولك كدا
بيقولك لما تكبر وتبقى مكاني
هتفهم انا بعمل كدا ليه
ولا ممكن نكبر في الاخر
ونلاقي نفسنا ما فهمناش حاجة برضه
من اول الناس اللي حاولوا
يفهموا العلاقة بين الاب وابنه بشكل جاد
كان مؤسس علم النفس الحديث
الاستاذ سيجموند فرويد
ايوة هو دا
هو صديقي الانسان اللي بيفضل يتكلم
على الست الوالدة بصورة مش كويسة
هو الراجل دا
فرويد كان شايف ان الطفل الذكر
بيدخل من بداية حياته خالص
في نوع من العلاقة المعقدة مع ابوه
لانه من ناحية بيحسده على قوته
وعلى قدرته على فرض سلطته
كمان بيحسده على كسب قلب الست الوالدة
واللي فرويد كان شايف ان هي اول شخص
الذكر بيحس ناحيته
بنوع من انواع الرغبة الجنسية في الطفولة
فمن ناحية تانية الذكر بيحاول يقلد ابوه
عشان يكسب هو كمان قلب الحاجة امه
ويكسب القوة والسلطة
اللي بيشوفهم متجسدين في ابوه
فتبقى علاقة مركبة من الكراهية والاعجاب
او باختصار يعني علاقة حسد
بس الكلام دا طبعا عفى عليه الزمن
وكتير من الدراسات الحديثة كانت شايفة
ان فرويد كان بيبالغ شوية
في افكاره النجسة دي
وان دي تقريبا شكلها كدا
ولا مؤاخذة كانت مشاكله هو
وقام اسقطها على العيال
مثلا الانثروبولوجي الفنلندي
ادوارد فسترمارك
المتخصص في علاقات الزواج والمحارم
اثبت انه مش طبيعي اصلا ان الانسان
ينمي مشاعر جنسية
تجاه الاشخاص اللي هو عايش معاهم في البيت
يعني الحمد لله صديقي الانسان براءة
ما حدش يقدر يطعن في شرفك
وانا موجود ما تخافش
والنهاردة كدا
بطلنا ناخد افكار فرويد دي بجدية
لكن دا ما يمنعش ان الراجل له افكار تانية
غيرت شكل علم النفس تماما من بعده
ويمكن اهم الافكار دي فكرة اللا وعي
فرويد كان شايف ان اللا وعي
هو جزء مستخبي من العقل
لانه اكتر حاجة بتاثر
في افكارك وشعورك وسلوكك
اللا وعي هو اللي انت بتدفن فيه
الحاجات اللي بتحصل في حياتك
ومش قادر تستحملها او عايز تهرب منها
اللا وعي بيحبسك في دايرة كدا
ما تقدرش تخرج عنها
ويخليك غصب عنك تبدا تمارس سلوكيات معينة
ممكن تبقى بتاذيك او بتاذي الناس اللي حواليك
وعشان اللا وعي دا
مستخبي في عقلك صديقي الانسان
فانت مش بتبقى فاهم انت بتعمل ليه كدا اصلا
يعني المحلل النفسي السويسري كارل يونج
خد نظرية فرويد عن عقدة الاب دي
ونضفها كدا من النجاسة
والمشاعر الجنسية العجيبة بتاعت فرويد دي
وقال ان اللا وعي هو المفتاح
عشان نفهم العلاقة بين الاب وابنه
ودا لان كل انسان بيفضل جواه عيل صغير
ساكن جوا اللا وعي بتاعه
العيل ابو شخة
اللي هو كان احنا واحنا صغيرين دا
بيفضل جوانا واحنا كبار
يعني انت بتحس انك بتكبر
شكلك بيكبر الناس بتبدا تقولك يا استاذ
بس انت من جواك لسة نفس العيل الصغير
لكن مضطر تواكب معاهم
تعمل نفسك استاذ فعلا
بس انت هو العيل
فلما تكبر وتلاقي الناس
بدات تتعامل معاك على انك كبير
بتاخد العيل الصغير بقى دا
تقوم موديه في الاوضة الضلمة
بتاعت اللا وعي وتحبسه هناك
العيل دا يونج بيسميه الطفل الداخلي
والطفل دا ممكن يبقى له
ردود افعال طفولية جدا
على احتياجاته العاطفية
اللي ما اتلبتش وهو صغير
او اللي اتلبت بشكل مبالغ فيه
بدون ما يتعلم يتحمل المسئولية
وبالطريقة دي الانسان يفضل طفل ابدي
رافض انه يكبر او يتحمل المسئولية
واحيانا يبدا يتصرف بعشوائية شديدة
تجاه اللي بيحبوه
ودا بيظهر في اي سلوك مضطرب بيعمله
يعني انت مثلا صديقي الانسان
ممكن تبقى شحط لا مؤاخذة في الكلمة يعني
كاسر ال35 سنة وحياتك تمام
وبتشتغل في شركة كبيرة بمرتب كويس
وشغلك ممتاز ما شاء الله عليه
وتقاريرك زي الفل
بس انت لسة بتخاف من رئيسك وزمايلك
وعندك نفس القلق اللي كنت حاسه
وانت طفل مش عامل الواجب
ودا لانك اختبرت المشاعر دي وانت صغير
مع ابوك وامك
والاستاذ في المدرسة
وغيرهم من مصادر السلطة اللي في حياتك
لما كانوا بيعنفوك على اخطائك
الكلام دا طبعا هيسري عليك
حتى بعد ما تبقى اب
يعني تخيل صديقي الانسان
حسب نظرية كارل يونج دي
ابوك نفسه جواه طفل صغير
يعني انتم الاتنين اطفال وبتخبطوا في بعض
مع الفارق طبعا وحفظ الالقاب
يونج ما يقصدش ان الطفل الحقيقي
العيل الصغير دا
بيتساوى او بيتكافا مع الطفل الداخلي
بتاع اي شخص كبير
ولكن يقصد ان حتى الاشخاص الكبار
تصرفاتهم ممكن تبقى طفولية جدا
وان هما كمان في رحلة لسة ما خصلتش
عشان يكبروا ويزدادوا نضجا مع الوقت
ويتعلموا ازاي يتعاملوا مع الطفل الصغير
اللي جواهم دا ومع مشاعره
عشان كدا انت ممكن تحس
ان ابوك نفسه الزمن بيغيره
وان التربية دي مش شرط تكون حاجة
بتحصل في اتجاه واحد
يعني ان الاب بيربي ولاد لا
الابناء بيربوا اباءهم هما كمان
صديقي الانسان في بعض الاوقات
لانهم بيفرضوا عليهم ساعات
انهم يواجهوا مشاعرهم ويشوفوها ويتعاملوا معاها
وبتكون النتيجة ان كلنا بنتربى مع بعض
وزي ما قال عمك فرويد
كل حاجة اتربيت عليها
وحبستها في اللا وعي بتاعك فهي لسة موجودة
ولو نسيتها او انكرتها هترجعلك تاني
في شكل اكتئاب واضطرابات نوم وقلق
وخد عندك بقى كوابيس وانعدام ثقة
وادمان اكل وشرب وتدخين وشغل
كل دا عشان تفضل معمي
عن المشاكل اللي اتدفنت جواك
لكن بالاضافة للحاجات دي كمان
الافكار المحافظة نفسها
اللي هي ما كانتش عاجباك وانت صغير دي
ممكن تلاقيها بترجع تاني
يعني الراجل ابو بطيخة وكرش
اللي ما كانش بيحبك تسمع عمرو دياب
وهو غاوي ام كلثوم دا
اللي انت بتتمرد عليه في مراهقتك
واللي حلفت يمين عظيم
ما تبقى شبهه في حاجة خالص
ولا في افكاره المحافظة
ممكن هوب دابل كيك 20 سنة كمان
تلاقي نفسك انت بقيت الشخص دا
وقاعد بقى مش فاهم الاجيال الجديدة دي
وقاعد تتحسر على ايام التيك توك
ومصطفى عنبة وزمن الفن الجميل
عشان كدا انت ممكن تبقى حاسس
ان المسافة بينك وبين ابوك
زي المسافة بين السما والارض
بس انت بتنسى ان ابوك
كان مراهق في وقت من الاوقات
وكان متمرد على اهله
وجايز كان بيضرب
البنطلون الشارلستون وبيسمع البيتلز
او بيتخانق هو كمان مع ابوه
عشان اختياراته في الشغل او الدراسة
مش على مزاجه
بس كلنا لما بنكبر تقبلنا للجديد بيقل
وبنبقى مايلين اكتر للمحافظة
ومش عايزين نجرب
ويمكن كمان مش عايزين نشوف حاجات جديدة
يعني ابوك مش هو اللي اخترع المحافظة
وانت اللي اخترعت التمرد
لا الموضوع ممكن يكون مراحل مختلفة
وكلنا بنمر بيها
واقعة سودا دي صديقي الانسان
طب احنا ايه اللي خلانا نقع اصلا
في الدايرة الجهنمية دي
اللي هي تمرد وبعدين محافظة
هل لازم نكرر الماساة في كل جيل
اللي هيساعدنا نفكر في الموضوع دا بشكل احسن
هو اننا نوسع المنظور شوية
يعني بدل ما تبقى بتفكر في حدود الاسرة
عايزين نفكر في الدور
اللي بتلعبه الاسرة في المجتمع ككل
ودي مش حاجة جديدة
دا من ايام افلاطون وارسطو
الاتنين كانوا بيشوفوا التماثل
بين الاسرة والدولة
يعني انت مثلا صديقي الانسان
بتطيع ابوك كانه الحاكم
وبعدين تطلع للمجتمع
فتطيع الحاكم كانه ابوك
ويبقى كان الدولة اسرة كبيرة
وكان الاسرة دولة صغيرة
الاتنين بينفدوا على بعض
الطبيب النفسي الالماني فيلهلم رايش
كان شايف ان الاسرة المستبدة
اللي بتلجا للعقاب
وقمع المشاعر والرغبات والاراء
هي المسئولة عن اخراج ناس
بيعبدوا الزعماء السياسيين
او عندهم تعصب ديني مثلا
او بيهللوا للحكام
وحاسين بالخضوع تجاه اي حد معاه سلطة
ودا لان انت بتتربى من صغرك
ان كل محاولات التمرد مصيرها الفشل
وبالتالي بتتماهى مع فكرة
ان اللي في ايده السلطة
هو اللي هيقدر يفكر وياخد القرار
وتبدا بقى تدور على حد يفكرلك وياخدلك قراراتك
حتى برة نطاق الاسرة
ويمكن احيانا يبقى عندك استعداد
حتى انك تضحي بحياتك علشانه
ولو الزعيم مات ممكن تعيط عليه
كان ابوك هو اللي مات
وتفضل تترحم عليه بقية حياتك
مهو برضه يعني اعتبره ابوك يا اخي
الاسرة من البداية خالص بترسخ جواك فكرة
ان الاب مستحيل يبقى هو
السبب في مشاكلك وانت صغير
فانت بقى بتقوم ايه مقرر بالتبعية
ان السلطة مستحيل تبقى سبب مشاكلك وانت كبير
يعني بحسب الطبيب النفسي الاسكتلندي
رونالد لاينج
فالاسرة بتستخدم نفس سياسات السلطة
في التلاعب بافرادها
لانها في النهاية نظام لعلاقات السلطة
وبتفرض على اعضائها
ادوار ومواقع ومعايير معينة
وبتستخدم نفس اليات التلاعب
زي الشعور بالذنب او الخجل او الخوف
عشان يحافظوا على سيطرتهم علينا
الاسرة كمان بتعمل قصة خيالية كدا عن نفسها
زيها زي الانظمة السياسية بالظبط
بانها تداري حاجات معينة
وتظهر حاجات معينة
وكمان ساعات الوالدين ربنا يديهم الصحة
يستخدموا الابناء في صراعاتهم
في اوقات الخلاف والانفصال
ودي حاجة ممكن تشوف
السلطات السياسية بتعملها هي كمان
انها تحط الناس في وش بعض
وتستخدمهم في صراعها ضد سلطات تانية
تقولي طب ماشي فهمنا ان الاسرة
والسلطة السياسية فيهم نفس الشبه من بعض
ايه بقى اللي هيخلينا نكرر الدايرة برضه
ما تكسر الدايرة يا عم الحاج
انت ما بتكسرهاش ليه
صديقي الانسان يعني
دايرة التمرد والمحافظة اللي كل جيل بيمر بيها
انت ما تضمنش هيبقى شكلها ايه لما تكبر
ممكن تبقى بتقول لنفسك دلوقتي
ان ابنك لو طلع مختلف زيك كدا
كنت هتتفهم شخصيته واختياراته
بس انت بتقول كدا من موقع الابن
اللي هو انت
وطبيعي انك تكون متفهم نفسك ومتفهم اختلافك
المشكلة هتبدا تبان
لما ييجي دور ابنك في التمرد فعليا
لانه جايز يفاجاك برضه ويخرج عن النص
بطرق جديدة انت ما كنتش متصورها
وساعتها ممكن تلاقي نفسك برضه
مش قادر تتقبلها
يعني خلي بالك ان تمرد المراهقة دا
جزء اساسي من التجربة الانسانية
المجتمع بيحتاج التمرد في مرحلة المراهقة
وبيتسامح معاه
لان التمرد دا هو اللي بيكون شخصيتك
بيجهزك لانك تكبر وتشيل المسئولية
عشان كدا في الفترة دي
اللي هي بتاعت المراهقة دي
بيبقى مسموحلك ان انت تغلط شوية غلطات
مش زي قبل كدا وانت عيل
يعني مثلا لما تشرب سجاير وانت عندك 7 سنين
مش زي لما تشربها وانت عندك 17 سنة
يعني السجاير اللي انت بتسرقها
وانت عندك 17 سنة
هي اللي بتاهلك انك تشربها بعد كدا
وانت عندك 47 سنة براحتك في اي حتة
وما حدش يعترض او يستغرب
ما عدا استاذ وليد المخرج
يعني لولا ان ابوك كان مراهق ومتمرد
في وقت من الاوقات
يمكن ما كانش هيبقى عنده شخصية مستقلة
واد المسئولية دلوقتي
وطبعا نفس الكلام دا
بالنسبالك صديقي الانسان
وبالتالي نفس الكلام بالنسبة لعيالك برضه
كلها  طويلة المجتمع بيربينا فيها
انت وابوك وابنك وكلنا
بالنسبة لابائنا فيه ماساة تانية
ليها علاقة بالظرف التاريخي اللي هما جم فيه
وخلاهم واقفين كدا في حتة
ممكن نسميها العجز الابوي
ابوك صديقي الانسان
ولا هو سي السيد بتاع زمان
اللي ما ينفعش حد يبص في عينه
ولا يقوله ربع كلمة
وفي نفس الوقت ما هواش الاب الحساس المتفهم
اللي انت ممكن تناديله باسمه عادي
اللي هو تقوله يا علاء
بدال ما تقوله يا حاج كاننا  في سويسرا
ابوك لسة مطالب
بانه يكون العائل الاساسي لاسرته
ولسة فيه توقعات اجتماعية عن دور الاباء
كرجالة فاتحين بيوت
ودا كتير ممكن يخليهم مرتبكين اكتر
وعندهم شعور بالاحباط والذنب والحزن
في مجتمعاتنا العربية بالذات
يعني لسة صورة الرجولة التقليدية دي
بتضغط على الاب
حتى لو هو عايز يشارك
في مسئوليات الرعاية للاسرة
يعني ممكن ابوك مثلا صديقي الانسان
يبقى هاين عليه كدا يقوم
يساعد امك في غسيل المواعين
بس في نفس الوقت يبقى حاسس ان هو
لو حد شافه بيعمل كدا هيقولوا عليه ايه
مش راجل في بيته ولا ايه
والضغوط دي بتخلق جواه صراع
بيحس ان هو لو عمل كدا
ممكن دا يقلل من سلطته وقوته وسيطرته
فيه اباء بيتعاملوا
مع اللحظة التاريخية دي بحكمة
لكن فيه اباء تانيين ممكن يتعاملوا بعنف شديد
عشان مش عارفين يتصرفوا ازاي
او يتصرفوا بانهي كتالوج
لكن الاكيد ان لما دورك ييجي
عشان تبقى اب انت كمان صديقي الانسان
يعني عقبالك كدا ان شاء الله
الزمن برضه اللي بيتغير باستمرار دا
ممكن يخليك واقف
في مساحة ملخبطة ومش مفهومة
زي وقفة ابوك دلوقتي
تسالني تقولي
يعني انت عايز ايه برضه دلوقتي
صديقي الانسان انا والله العظيم
ما عايز حاجة غير سلامتك
ونفسي لو مزعل ابوك تصالحه
وتقوم تبوس على راسه وتبقوا سمن على عسل
اما بقى لو هو اللي مزعلك
فاتمنى ان هو يصالحك ويبوس على راسك
وتبقوا سمن على عسل برضه
انا بس بقولك ان الاسرة دي
مش حاجة موجودة من فراغ كدا لا
دي اول وسيط بينك وبين المجتمع
واحنا عيال صغيرين
بنبقى عايزين سعادة ما بتنتهيش
وكل حاجة من غير قيود
سواء في اللعب او في الشوكولاتة
بنبقى عايزين الحب الابدي والعدالة الكاملة
لكن ما بنبقاش لسة عارفين حاجة
عن القوانين والحدود
فبنتعلم دا من الاب والام والعيلة الكبيرة
بنتعلم ايه اللي المفروض نعمله
وايه اللي المفروض ما نعملهوش
القوانين دي هي اللي بتساعدنا
نتكلم مع الناس نبقى جزء من المجتمع
السلطة في الحالة دي بتبقى ابوك وامك
لكن ابوك بشكل خاص
لانه هو اللي بيلعب دور السلطة بشكل اقوى
وما بيتصرفش من تلقاء نفسه تماما
وانما هو جزء من دايرة مجتمعية كبيرة
هدفها انها تزرع جواك مفاهيم
زي القانون واحترام السلطة
تعرفك ايه اللي المفروض يتعمل
وايه اللي ما يتعملش
طبعا فيه ناس بتلعب الدور دا كويس
وفيه ناس بتلعبه وحش جدا
وبتسيء استخدام سلطتها
مفيش شك في دا صديقي الانسان
لكن الاكيد كمان ان العلاقة بالاب في النهاية
هي مسالة شخصية جدا
وجايز يكون صعب جدا انك تفهم علاقتك بابوك
من غير ما تفهم الدور اللي بتلعبه الاسرة
في المجتمع الكبير
لان الدور دا هو سبب تعقيد العلاقة دي
لو ما كانتش الاسرة هي البوابة
اللي بتدخل منها للمجتمع
كان ممكن علاقتك بابوك تبقى علاقة بسيطة
وكلها حب ولطافة
تقولي يعني انا بحاول
اصلح علاقتي بابويا مش عارف
انت خليتني محتاج
اصلح علاقتي بالمجتمع كله
مش دا قصدي والله صديقي الانسان
انا بس بحاول افهم معاك
لكن في النهاية علاقتك بابوك بالذات
بصراحة ما عنديش اي حاجة اقدر اقولهالك
غير انك تحاول تفهم بالراحة
وما تستعجلش على الفهم
عشان كل واحد مننا في الموضوع دا
بيخوض رحلة طويلة ومختلفة عن التاني
لكن عموما يعني ربنا يصلح الحال
مضطر استاذنك بقى عشان ابويا بيرن عليا
ايه يا حاج عملت اعجبني
اه
لا صديقي الانسان ما بيعملش الكلام دا
ما بيعملش الكلام دا
مش عايز منه حاجة اه فعل انت بس الجرس
ماشي يلا في رعاية الله
مع السلامة
يلا صديقي الانسان اتكل على الله
