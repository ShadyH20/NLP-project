الخبطة دي في الوقت دا
ما تجيش غير من واحد سمج
انا عارفه كويس
سامح مستحيل
ايه يا ابني اللي خرشمك كدا
ثعدني انا اتبهدلت يا ثعدني
وحثتني يا ثعدني
وحشتك ايه يا ابني
انت لسة ماشي من 4 ايام لحقنا نوحشك
طب اهدا طيب ليفتكرونا بنفركش ادخل
ادخل الله يخرب بيتك
الله يخرب بيتك
هي المشرحة ناقصة قتلى
لا حول ولا قوة الا بالله
احكيلي بقى يا سامح
ايه اللي حصل
انا اتبهدلت اوي في الغربة يا ثعدني
ياد انت يا دوب وصلت المجر
بصيت على المطار ورجعت انت هتسرح بيا
هما اه كانوا خمث ايام
بث عدوا عليا كانهم عمر
يا موحة يا موحة تعالى معايا سكة
وقولي ايه اللي رجعك من غير تحوير
انت مش كنت رايح للبت اولجا بتاعتك دي
فيفيان يا ثعدني فيفيان
زفت على دماغك
وقلت ان هي هتتجوزك وتنضفك
وتخليك محافظ المجر
 ايه اللي حصل
 ما انت نبرت فيها يا اخويا
وقلت والعة اهي ولعت اهي
طب ايه طلعت كبيرة وعايزة تستغلك
ولا فقيرة وعايزة تستغلك
ثت عيال من نيجيريا
فيفيان طلعت اكونت فيك
مدورينه عيال نصابين من نيجيريا
تفضل تحلم بفيفيان
واول ما توصل للعنوان
يلثوعوك
يا ساتر يا رب
طب ما بلغتش عنهم ليه يا ابني
انا رايح بمزاجي يا محمد
ضربوني وخدوا كل فلوثي
ما كنتش مخبي شوية فلوس هنا ولا هنا
دا حتى الثوثتة الثرية في الثنطة
حتى الثوثتة الثرية في الثنطة خدوها
والفلوث اللي كنت عاينهم في الثراب
والفلوث اللي كنت مكمرها في ال
يا محمد
خلاص ما تكملش ما تكملش
اهدا خلاص
يا عيني عليك يا سامح
بقى انت اللي كنت مجنن البنات
وبتقبض بالدولار
حتى ثغلي ثبته عثانها
وفي الاخر
تطلع ثتة
خلاص بقى ما تزعلش
بكرة تظبط وتقف على رجليك
واحنا كلنا هنا اخواتك واهلك
وهنقف جنبك ان شاء الله
عندك مانع اعيث معاك بثكل مؤقت
لحد بث ما اظبط اموري
لا يا سامح لا مش ممكن ابدا
لا يا ثعدني انت اكيد بتهزر
انت اكيد مث هتثيبني انام في الثارع
وبعدين انا نومي خفيف بعرف اطبخ
نقعد نتفرج على فيلم
نطلب بقى فطيرة ثجق كيري
مطرثقة جبنة ونهيث
انت ياد ما لكش اهل تقعد عندهم يا لا
لا عندي كتير
وعرضوا عليا ان انا ابقى عندهم
بث يعني انا مرتبط بالمنطقة هنا
كمان انا عندي عزة نفث
لا وانت ما شاء الله عليك
محافظ عليها اوي
دا الموضوع طلع صعب
بثكل مؤقت يا ثعدني
بصراحة مش عارف اقولك ايه
بس انت مش طموحي في ال  خالص
بجد انا بثكرك جدا يا ثعدني
انت طلعت جدع بجد
عارف ثلبي لما اثترى الثقة مني
قلتله بث ابات يومين قالي لا
ما انا برضه بقولك لا
ثكرا يا ثعدني
انا اقوم بقى ايه اثتحمى
كنت انت طلبتنا بقى ايه الثجق الكيري
لحد ما اجي
الحمام من هنا هه
ثكرا يا ثعدني
الله يجازي شيطانك يا سامح
6 عيال من نيجيريا
صديقي الانسان تعظيم سلام من غير كلام
عزبة محسن ناس تمام
مفيش صاحب بيتصاحب
مفيش راجل بقى راجل
هنتعامل ويتعامل طلع سلاحك متكامل
هتعورني هعورك هبوظلك منظرك
مساء الخير صديقي الانسان ازي الصحة
الحاج والحاجة عاملين ايه
اصحابك كويسين
بيقولك ما حدش بيختار عيلته
بس كلنا بنختار اصحابنا مش صح كدا
طب لو الكلام دا حقيقي فعلا
فالظاهر كدا ان فيه ناس بقت تختار الوحدة
او بتختار انها تكون من غير صحاب خالص
علماء الاجتماع مصدعين دماغ اهالينا
بقالهم كام سنة
عمالين يقولولنا الصداقة بتضمحل
ومفيش صاحب بيتصاحب
الواحد ما بقاش متاكد دول علماء اجتماع
ولا مغنيين مهرجانات بصراحة
كل دا بيحصل
في نفس الوقت اللي احنا بقينا فيه
متواصلين مع بعض
اكتر من اي لحظة تاريخية قبل كدا
يعني دلوقتي انت عندك قدرة على الوصول
لاي عدد من الناس في اي حتة في العالم
لكن رغم ذلك بنحس في حياتنا الشخصية
ان تكوين صداقات حقيقية وعميقة
بقى اصعب من قبل كدا
وكمان الارقام والاحصائيات
بتيجي تدعم احساسنا دا
وتقولنا ان الصداقة بقت عزيزة اكتر واكتر
طب ليه وايه السبب في التناقض الغريب دا
ييجي واحد يقولي هو فين التناقض دا
صديقي الانسان
هو انت دماغك بقت خفيفة ولا ايه
التناقض ما بين
ان احنا بقينا متصلين اكتر ببعض
وفي نفس الوقت الصداقة شحت
في 2021 فيه مركز ابحاث امريكي كدا
اسمه مركز الاستبانة عن الحياة الامريكية
عمل دراسة وطلع شوية ارقام
عن الصداقة تسد النفس
وقارن الارقام بتاعت 2021 دي
بارقام طلعت من دراسة تانية اقدم في 1990
والفرق بين الدراستين دول بيوضحلنا بالدليل
ان الصحاب في اجازة
 اجازة
 اجازة
مثلا مين بيكلم اصحابه القريبين
لما يكون بيواجه مشكلة شخصية
في 1990 كانوا 26 من الناس بيعملوا كدا
وفي 2021 بقوا 16 بس
اللي بيكلموا صحابهم ياخدوا رايهم
الباقي كلهم بيكلموا حد من عيلتهم
والله صديقي الانسان
ولا حتى دول يتاخد رايهم
الاحصائية اسوا كمان بالنسبة للشباب تحديدا
اللي 45 منهم كانوا بيلجاوا لاصدقائهم
في الازمات الشخصية في 1990
ودلوقتي بقوا 22 بس
نسبة الناس اللي ما عندهاش ولا صديق مقرب واحد
كانت 3 في 1990 رقم صغير جدا
دلوقتي 12 كاملين
يعني 1 من كل 8 اشخاص تقريبا
عايش من غير اصحاب مقربين خالص
33 في 1990
قالوا ان عندهم اكتر من 10 اصدقاء مقربين
ودلوقتي بقوا 13 بس
صديقي الانسان هو ايه الرقم دا اصلا
يعني اكتر من 10 اصحاب مقربين ليه
دا انت بتنزل تقعد مع 4 من صحابك على القهوة
بتحس انك مستحملهم بالعافية
ودا طبعا بعد ما بطلتم
تكلموا صاحبكم الخامس
اللي هو بقاله 7 حجوزات كورة ما بيدفعش دا
فتخيل بقى ان تلت الامريكان في التسعينات
كان عندهم اكتر من 10 اصحاب مقربين
يا سنة سوخة
دا الواحد في الزمن دا
بقى يصحله صاحب ولا اتنين بطلوع الروح
الارقام دي طبعا بتتكلم عن الشعب الامريكي
لكن انت لما تشوفها تحس انها
مش غريبة ولا بعيدة عن الواقع بتاعنا برضه
مفيش ارقام عن نفس الموضوع دا عربية
لكن كتير مننا في حياته الشخصية
قادر يلمس نفس الاحساس
ان تكوين الصداقات بيبقى اصعب مع الوقت
واللي بتخسره من صحابك
ما بتعرفش تعوضه تاني بعد كدا
وان الناس اللي حاسة بالوحدة والعزلة
بقوا اكتر بكتير من قبل كدا
مع اننا عمالين نتواصل اجتماعيا
لحد ما شرقنا تواصل
عشان نفهم دا ليه بيحصل
محتاجين لا مؤاخذة نسلك الصداقة كدا
من شوية الاوهام اللي في دماغنا عنها
تقولي زي ايه الاوهام دي
اقولك انه لفترة طويلة اوي كان علم النفس
هو اللي مهتم يدرس الصداقة ويفهمها
لانه كان فيه افتراض عام
انها علاقة حرة تماما
بتتكون على حسب طبيعة كل شخص
وانها علاقة ما عليهاش اي قيود اجتماعية
وبالتالي علم الاجتماع
ما لهوش دعوة بموضوع الصداقة دا
بمعنى ان الصداقة دي ممكن تنشا
بين اي شخص واي شخص تاني طالما ارتاحوا لبعض
مفيش اي سبب يخليها تبدا وتنتهي
غير الارادة الحرة للشخصين دول
عشان كدا الناس بقت متخيلة
اننا بنختار اصحابنا بحرية كاملة
ودي فكرة مقنعة في بعض الاوقات
خصوصا لو جيت تقارن بين
علاقات الصداقة وعلاقات القرابة مثلا
اللي هي بتبقى مفروضة عليك
وما لكش يد فيها
فتلاقي ان الصداقة
بالمقارنة بعلاقات كتير تانية
بتحصل بارادتنا نوعا ما
لكن فيه عوامل تانية اجتماعية بتتحكم فيها
عالم الاجتماع الامريكي سكوت فيلد
قعد يراجع الابحاث والدراسات
اللي اتعملت عن الصداقة قبل كدا
واكتشف فكرة عجيبة كدا سماها بؤر النشاط
تطلع ايه بقى بؤر النشاط دي صديقي الانسان
لاحسن شكلها كدا تهمة
فيلد بيقولك الصداقات مش بتنشا
الا داخل بؤرة نشاط
يعني مساحة او مكان
الاشخاص بيتجمعوا فيه باستمرار
ويضطروا يتعاملوا مع بعض فيه بصورة متكررة
يعني مثلا زي المدرسة او الجامع
او الشغل او الجامعة
اللي كلها اماكن بنروحها ونقابل ناس فيها
وبنبقى مضطرين
اننا نتعامل معاهم كل يوم غصب عننا
اينعم فيه صداقات كتير
ممكن تنشا خارج السياق دا
زي انك تقعد مثلا جنب شخص في المترو
وتفتحوا كلام مع بعض فتبقوا صحاب
او انت مثلا بتشتري حاجة من السوبر ماركت
فتتعرف على حد
لكن دا نادر جدا
ويعتبر الاستثناء من القاعدة
يعني انا عن نفسي
لو قابلت واحد في السوبر ماركت
ولقيته عايزنا نبقى اصحاب
هفكر في حاجة من الاتنين
يا اما الراجل دا عايز يسرقني
يا اما حاجة اسوا بكتير
انما القاعدة صديقي الانسان
هي انك تتاخد من ايدك وتتحط في وسط ناس
عشان تبدا تعمل اصدقاء
لازم بصورة ما تكونوا مفروضين على بعض
ومن غير دا صعب جدا يكون فيه صداقة
عشان كدا تلاقي صحابك دايما متقسمين
اصحاب المدرسة واصحاب المنطقة
واصحاب الجامعة واصحاب الشغل
دايما فيه سياق او مجموعة
الصداقة بتنشا جواها
لكن كتير مننا
ممكن ما يبقاش بيلاحظ الموضوع دا
فبنتخيل مثلا ان احنا بنروح
نختار اصحابنا براحتنا
من اي حتة حسب المزاج
نتيجة دا اننا بنفتكر ان ايجاد الاصدقاء دا
شيء سهل وبسيط ومش محتاج مجهود
خصوصا لما نكون فعلا
متصلين بناس كتير اوي طول الوقت
بسبب الانترنت والسوشيال ميديا
بس الحقيقة اننا من غير بؤر النشاط
اللي بيقول عليها الحاج فيلد دي
من غير مساحات
بنتفرض فيها على بعض بصورة او باخرى
مش هنعمل اصدقاء ولا حاجة
وانما بس هنبقى عمالين
نجمع  على فيسبوك
مفيش اي علاقة عميقة او حقيقية بتربطنا بيهم
فكرة ان الصداقة بتنشا
بمعزل تام عن المجتمع ومساحاته
فكرة ساذجة ومش صحيحة
وكلنا لو ركزنا شوية في صداقتنا
جت منين واتطورت ازاي هندرك دا
عشان كدا تكوين الصداقات الجديدة
بيبقى اصعب بالنسبة لجيلنا
لان المساحات دي اصلا بتقل مع الزمن
قبل كدا كان عادي ان الانسان
بيفضل مستقر في شغله مثلا لفترة طويلة
ممكن تبقى عمره كله
ونفس الشيء
بالنسبة للمنطقة اللي هو ساكن فيها
يعني ممكن يعمل
علاقات مستقرة وممتدة مع جيرانه
تقوم على اساسها
صداقات عميقة ومستقرة طول العمر
دلوقتي انت مجرد ما يتخلص مدرسة وجامعة
بتلاقي المساحات الاجتماعية الموجودة عندك
بالمعنى اللي فيلد قال عليه
اللي هي بؤر النشاط دي
مساحات محدودة جدا
شغلك بيتغير كل شوية
سكنك بيتغير كل شوية
وحتى تنظيم الشغل نفسه بقى مركز
اكتر بكتير من قبل كدا على الكفاءة والانجاز
اللي انت بتعملهم لوحدك
وانت قاعد على جهاز الكمبيوتر
مش وانت بتشتغل في وسط 
وبالتالي فالفرص الموجودة على هامش الشغل
وممكن تروح فيها
تقف مع الناس في المطبخ تعملوا قهوة
او في البلكونة
تشربوا سيجارة وتحكوا في حياتكم
المساحات دي بتقل
يعني انت لو بتشتغل في كول سنتر مثلا
ممكن تروح الشغل وترجع منه
من غير ما تتكلم مع حد طول اليوم
غير العملا بتوعك
وال يا دوب يسمحلك تاكل حاجة بسرعة
عشان ترجع تلبس السماعة تاني وتاخد مكالمات
يا راجل دول بيعدوا عليك
الوقت اللي بتدخل فيه الحمام
وطبعا ما اظنش خالص صديقي الانسان
ان حد من العملا بتوعك هيبقى صديقك
دا هو اصلا متصل عشان يقولك
انا لست صديقك اديني المدير لو سمحت
ما حدش انتبه للتاثير المدمر اللي بيسببه
تضاؤل المساحات الاجتماعية دي بالنسبة لصداقتنا
تضاؤل اوقات الفراغ
وتضاؤل الانشطة اللي ممكن تعملها
في منطقتك او في مكان شغلك
او الانشطة اللي كانت الاجيال الاكبر مننا
بتعملها في السوق
واحيانا في الحزب او النقابة
وساعات في الصالونات
سواء الصالونات الثقافية
او صالونات الحلاقة يعني الاتنين ينفعوا
لان المساحات اللي الانسان بيكون فيها صداقاته
بتختلف من طبقة للتانية
وبتختلف حسب كونك راجل او ست
عايش في مدينة او ريف
لكن بتتفق كلها في كونها مساحات اجتماعية
بنتحط فيها قدام بعض لفترة طويلة من الوقت
وبنكون مضطرين نتفاعل
وهو دا اللي بيخلي الصداقات
تتبني وتتفتح بهدوء وبالتدريج
لانها بتحتاج صبر واختبار وتجريب طويل
وبتدمير المساحات دي
الصداقة بتروح في الرجلين
طيب
ناخد شفطة
لو موضوع اننا بنختار صحابنا
بحرية تامة دا كان وهم
والوهم دا بيخلينا نتخيل اننا نقدر
نعمل صداقات في اي وقت ومن اي عالم
هل كفاية اننا نتخلى عن الوهم دا
عشان علاقتنا باصدقائنا تكون احسن
لا مش كفاية صديقي الانسان
لان احنا ساعتها بنلاقي نفسنا قدام وهم تاني
وهم ان الصداقة دي نوع من انواع الاستثمار
اللي انت بتعمله
عشان حياتك او نفسيتك يكونوا احسن
الفيلسوف الامريكي تود ماي
في كتابه الصداقة في عصر للاقتصاد
او 
بيحاول يشرح ازاي انه التطورات الاقتصادية
بتسيطر على خيالنا وتفكيرنا
وتخلينا نشوف الطبيعة البشرية
ونشوف المجتمع بطرق جديدة
واحيانا بتخلينا حتى
نخلق عن نفسنا اوهام جديدة
ونضلل نفسنا بطرق جديدة
تود ماي بيقول
انه على العكس من اعتقادنا البديهي
ان الطبائع البشرية ثابتة وما بتتغيرش
يعني ان الناس مثلا طول عمرها انواع معينة
الكريم والبخيل العزيز والذليل
العنيف والمسالم المطيع والمتمرد
المحترم والنجس
وغيرهم من انواع البني ادمين
فيه صفات كتير او انواع بشرية
بتتولد وبتظهر في لحظات تاريخية معينة
بسبب ان الظروف الاقتصادية والاجتماعية
بتشجع على ظهورها
وبيكمل كلامه بان احنا في العصر الحديث
بقى فيه شخصيتين مسيطرين على خيالنا
هما شخصية المستثمر وشخصية المستهلك
المستثمر دا صديقي الانسان
هو الشخص اللي ماشي يعمل دراسات جدوى
ويحسب هيحط فلوسه فين
عشان تجيبله عائد كويس
والمستهلك هو عاشق الشوبينج
اللي عايز دايما يجيب الجديد والجامد
ولما يقدم يرميه ويجيب غيره وهكذا
الشخصيتين دول بقوا مسيطرين على خيالنا
زي ما الراجل بيقول
فبقينا نفكر في كل حاجة
من زاوية الاستثمار او الاستهلاك
حتى لو الحاجات دي
ما لهاش علاقة بالاقتصاد اصلا
زي العلاقات الشخصية مثلا
فتلاقي واحد مثلا بيسال نفسه
هل هيكون استثمار كويس
ان انا ادخل علاقة معينة ولا لا
طب بالنسبة لعلاقاتي التانية الاقدم
هل ادت كل وظايفها
وما بقتش محتاجها ولا لا
كانك بتتكلم عن موبايل او لابتوب
مش عن بني ادمين
اهو التعامل بقى مع الصداقة دي
بمنطق انها مشروع استثماري
او علاقة بتستهلكها وبترميها
بيخليك طول الوقت باصصلها
وبتتعامل معاها بشك
لانك حاسس انك ممكن تلاقي  احسن
لانك تستاهل احسن
او ممكن يبقى بيتضحك عليك
في العلاقة الحالية دي
او بتتعرض للاستغلال
وكمان بيخلينا نتعامل مع اصحابنا
كانهم مقدمي خدمة
عايزين نلاقي منهم الدعم والتفهم
في الوقت اللي نحبه
ومش عايزينهم ابدا
يقولولنا اي كلام ما يعجبناش
كانهم دباديب او ناس وظيفتهم
يطبطبوا علينا ويحتوونا بس
وقت ما نكون محتاجين دا
مش اشخاص ليهم مشاعر وافكار مستقلة عننا
مع ان ممكن استقلالهم دا
وانهم بيزعجونا بارائهم احيانا
يكون هو اصلا اقيم حاجة في علاقتنا بيهم
لانها بتمنعنا
من الانغماس في ذواتنا لحد الاخر
تود ماي بيقول
ان الطريقة اللي احنا بنفكر بيها في الصداقة
بقت متاثرة بمنطق المكسب والخسارة
اللي هو بقى عنوان ولغة
للعصر اللي احنا عايشين فيه
دلوقتي بقى العادي انك تلاقي ال
والجماعة بتوع نصايح علم النفس اللي بنشوفهم
على السوشيال ميديا دول بيقولولك
من حقك تمشي من غير ابداء اسباب
ومن حقك ترفض اي وضع مش مريحك
ومن حقك تبعد لو الصداقة بقت عبء عليك
ومن حقك تلاقي دعم غير مشروط
لكن لو جينا نرجع بالزمن شوية
ونشوف نوعية النصايح اللي كانت بتتقدم زمان
بخصوص الاصدقاء برضه
هنلاقي حاجة تانية خالص
لدرجة انها ممكن تصدمنا
في رسالة الصداقة والصديق
ابو حيان التوحيدي
بيجمع كل الروايات والابيات
اللي اتقالت عن الاصدقاء
اللي شافها في حياته تقريبا
بس مش دي المشكلة
المشكلة ان جزء كبير جدا من الكتاب
بيدور حوالين موضوع واحد
الصبر على الصديق واحتمال ايذائه
وغض النظر عن اخطائه
وانك تديله فرصة واتنين وعشرة
فبنقرا في الكتاب مثلا
نصايح زي دي بيقولك
صديقي الانسان ابو حيان التوحيدي دا
باين عليه كدا كان راجل توكسيك
بيقولك تغفر لاصحابك ذنوب كتير
يا نهار اسود يعني هقعد اغفرلهم
لحد امتى ولاد الكلب دول
طبعا مش شرط النمط
اللي بيعبر عنه ابو حيان التوحيدي
اللي هو كان عايش
في القرن العاشر الميلادي او الرابع الهجري
 هو دا نمط الصداقة المناسب لينا النهاردة
كتاب التوحيدي برضه مليان شكوى
من تبدل حال الصحاب ومن خبثهم واسافينهم
لكن اللي قصدي اقولهولك صديقي الانسان
انه ممكن ناس تانية في عصور بعيدة
تساعدنا نشوف جوانب للصداقة
احنا ما بقيناش قادرين نشوفها النهاردة
بسبب الاوهام اللي موجودة في ثقافتنا وتفكيرنا
ابو حيان التوحيدي
كان مدرك بالتاكيد ان الصداقة عزيزة
وايجاد صديق شيء صعب ومستعصي جدا احيانا
عشان كدا كان بيشوف انك تقدر
تتهاون مرة واتنين وعشرة
عشان تحافظ على الصداقة دي
احنا النهاردة
بتاثير قوايم الاصدقاء على فيسبوك
والفولوورز بتوع انستجرام
وبسبب اعتقادنا
ان الصداقة بتنشا في الفراغ لوحدها كدا
 بقينا متصورين ان تكوينها
اسهل واقرب من اي وقت قبل كدا
والنتيجة اننا احيانا ممكن نكون قاسيين جدا
في محاسبة اصدقائنا
او عند اول مشكلة
بنقول عليهم توكسيك وندور على غيرهم
اعتقد يعني والله اعلم ان في المسالة دي
عمك ابو حيان التوحيدي هو اللي معاه حق
طبعا في النهاية
كل واحد فينا هو اللي بيحدد
يقدر يتعايش مع ايه
وما يقدرش يتعايش مع ايه
وامتى تتخلى عن صحابك
وامتى تتمسك بيهم انت حر
لكن المؤكد ان كلنا
محتاجين ناخد الصداقة بجدية اكبر
وندرك ان اسباب كتير دلوقتي
بتخليها مهددة
وان دا من الاسباب الرئيسية في زيادة وحدتنا
ويا ريت الموضوع يقف عند الوحدة بس
يعني فوق الوحدة
اللي احنا بقينا فيها صديقي الانسان
خسارة الصداقة دي ممكن يبقى ليها معنى
بالنسبة للمجتمع كله
مش بس بالنسبة لكل فرد فينا لوحده
يعني مثلا هل عمرك فكرت صديقي الانسان
 ان الصداقة هي العلاقة الوحيدة اللي بتنشا
في المساحات
اللي بيغيب عنها القانون والسلطة
استاذة القانون في هارفارد ليا بلانكيت
بتلفت انتباهنا للفكرة دي
بتقولنا ان كل علاقاتنا
الدولة بتتدخل فيها وتنظمها
يعني مثلا العلاقات الاسرية
بتخضع لقوانين النسب والمواريث
العلاقات الزوجية
بتخضع لقوانين الجواز والطلاق والخلع
العلاقات العملية
بتخضع لقوانين العمل ولوايح مكان العمل
كل العلاقات اللي بتدخلها
صديقي الانسان وتخرج منها
بتنظمها قوانين ولوايح ما عدا الصداقة
بالعكس دا يمكن الصداقة اصلا
مش ممكن تنشا غير في المساحات
اللي بتقع من القوانين واللوايح
في الثغرات اللي بتسيبها السلطة
واللي بنتقابل فيها
باعتبارنا متساويين وانداد لبعض
فيه تيار طويل في الفلسفة الغربية
بدا عند توماس هوبز
كان شايف انه في الثغرات دي
في المساحات اللي القانون والسلطة
مش بيتدخلوا فيها
كل انسان هيكون بيحاول انه يدمر غيره
او يستغله او يستفيد منه باسوا شكل ممكن
لكن الصداقة بتقولنا
انه لا فيه احتمال تاني خالص
طريقة تانية نكون بيها مع بعض
وبالشكل دا الصداقة بتنشط خيالنا
لما بنفكر في المجتمع والسياسة
عشان نتخيل عالم
ممكن العلاقة النبيلة دي تبقى هي اساسه
 دا معناه اننا بقوة الصداقة
ممكن يبقى عندنا صورة عن عالم مثالي
او مجتمع نقدر اننا نطمح اليه
دا غير طبعا انك بقوة الصداقة
ممكن تكسب ال  3 ل4 مرات
لكن اللي بيحصل في حياتنا دلوقتي هو العكس
ايجاد الاصدقاء بيقى اصعب
واحنا بقينا نتهاون في علاقتنا بيهم اكتر
لاننا متصورين انهم بقوا
اكتر واسهل من اي وقت قبل كدا
عشان كدا صديقي الانسان
مغنيين المهرجانات فهموها صح
عمرك خدت بالك قبل كدا
ان مغنيين المهرجانات
مش بيتكلموا غير في موضوعين
او بيتكلموا في مواضيع كتير طبعا يعني
بس دول اهم موضوعين
الموضوع الاولاني هو ازاي انا جامد كدا
والموضوع التاني هو ازاي اصحابي باعوني كدا
الموضوعين دول في واقع الامر
هما نفس الموضوع
لان المهرجانات دي
موسيقى جاية من هوامش المدن
او الحتت اللي احنا بنقول عليها
المناطق الشعبية
كاننا كلنا يعني مواليد جاردن سيتي
اللي بيحصل في المناطق دي
وفي كتير من هوامش المدن الكبيرة
ان علاقاتنا الاجتماعية بتتحول بالتدريج
من النمط الريفي للنمط الحضري
لان المناطق الشعبية دي عادة بتكون
مناطق ريفية بتحاول تندمج ببطء في المدينة
في اثناء الاندماج دا
فيه كذا حاجة بيحصلوا مع بعض
اولهم ان ثقافة الفردية بتزيد
وبقى كل طرف بيقدم مصلحته الفردية
على مصلحة المجموعة
والتاني ان العلاقات الاجتماعية بتبقى اضعف
والمنافسة بين الناس بتبقى اكتر
والتالت ان المساحات الاجتماعية
اللي طول الحلقة بنقول عليها دي
انها ضرورية لبناء واستمرار الصداقة
بقت تقل
وبالتالي الصداقة نفسها هي كمان بتروح
وهي دي فعلا
الموضوعات الاساسية للمهرجانات
الاحتفاء بالفردية ورثاء الاصدقاء
شفت بقى حمو بيكا
طلع عميق ازاي صديقي الانسان
حمو بيكا طلع راجل سوسيولوجي
يعني جايز كلنا محتاجين نغني
رثاء الاصدقاء دا من قلبنا بجد
 مش نتعامل معاه على انه ميمز وحركات
لكن طبعا يا حبذا لو نقدر كمان
نتجاوز مرحلة الرثاء دي
ونحاول في حياتنا الشخصية
اننا نفهم التحولات اللي بتحصل للصداقة
ونتمسك بالصداقة
باعتبارها واحدة من اجمل العلاقات البشرية
اللي مش عايزين نسمح لاي تغييرات
تاريخية او اجتماعية انها تاخدها مننا
صديقي الانسان لو على الحلقة
فالحلقة خلصت
ولو على صحابك يا ريت تقوم تسال عليهم
بالنسبة بقى لصحابي
اللي بيشوفوا الحلقة دي
ما حدش يسال عليا لو سمحتم وتليفوني هقفله
وسمعني بقى حتة
وداع يا دنيا وداع على اللي باع وما كملشي
لا بجد صديقي الانسان
وداع بجد
لما اقوم اشوف الواد سامح بيخبط في ايه
