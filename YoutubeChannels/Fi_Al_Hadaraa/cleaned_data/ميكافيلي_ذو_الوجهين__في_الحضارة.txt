يا بوي
الله يحظك ياد يا رضا
اسمي ماستر رضا
ياد يا مستر رضا
ما دام كدا ماشي
 تمام
 يا سلام
كله جوا
يا بوي
دي بتضرب في النافوخ
لا غطيها
لا غطيها ايه دا حظه
خش عليه
يا بوي ايه دا
انتم اتسطلتم انتم التنين ولا ايه
يا بوي
الراجل اتفرمت
شغلانتي القديمة علمتني
ان كل واحد وليه دخلته
 باجولكم ايه
 ايه
انا عايز اخد رايكم في حاجة مهمة جوي
حياة او موت
ايه التحول السريع دا
خير يا عم بركة
انا في المنطجة دي لا مؤاخذة ورور
ولد امبارح يعني
بس طول عمري معلم
وعاوزكم تساعدوني في طريجة
اجدر اتحكم فيها في الناس اللي هنا
وابجى اكبر بواب هنا
ايوة بس يعني يا عم بركة
البوابين في المنطقة هنا
يعني زي ما تقول كدا عشرة عمر
مستحيل يدخلوك بينهم بالسرعة دي
شغلانتي علمتني ان المدير الصح
مش مهم المحبة
المهم يتهاب
يعني ايه
يعني مش لازم يحبوك
المهم يخافوا منك
حلو جوي يا استاذ رضا الكلام دا
كمل
تاني هام طالما حليت في حوار واديت
مش مهم ازاي حليت
يعني ايه
هو قصده
المهم تنجح قدام البوابين باي طريقة
حتى لو الطريقة دي كانت غلط
جول يا استاذ رضا جول
دا انت طلعت موسوعة
خلي قلبك قاعد بس مصحصح
وقت الجد تقدر تخلع
يعني نص اسد ونص ديب
يعني ايه دي
على المرء ان يكون ثعلبا
ليدرك الفخاخ المنصوبة له
وان يكون اسدا ليرهب الذئاب
يعني ايه
ولا يا رضا
انت تعرف الامير صح
ياما كلت عنده بيتزا
 من اللي بتشذ
 من اللي بتشذ
صديقي الانسان بيقولك كان مرة زمان اوي
في بلد اوروبية ما
وفي زمن ما قديم اوي يعني
يحكى ان احد الامراء الاقوياء
هاجم مدينة مجاورة وغزاها
وقدر يسيطر على الحكم فيها
لكن مع دخوله المدينة دي
الفوضى انتشرت في كل حتة
قطاع طرق وجرايم وقتل وسرقة
وشغب كبير جدا
لكن الراجل دا ما كانش سهل
جايب النايب بتاعه وقاله
انت هتروح المدينة دي ومعاك السلطة المطلقة
تقدر تقرر في لحظة واحدة
مين هيعيش ومين هيموت
الناس دي كلها ملكك وتحت حكم سيفك
وطلب منه انه يفرض القانون
من غير رحمة على اعدائه
وانه يقابل اي اعتراض على سلطته بالاعدام
النتيجة ان النايب المتعطش للدم دا
في شهور قليلة جدا
نفذ عمليات اعدام جماعية مخيفة
ومارس ابشع انواع التعذيب على اي حد
يعترض على سلطته او يحاول يقاومها
وبفضل دا
قدر انه يحقق الطاعة عن طريق الخوف
لكن مع الطاعة دي كمان جت الكراهية
الناس اللي اهاليهم اتقتلوا واتنكل بيهم
بقوا في حالة كره شديدة لنايب الامير دا
بقوا نفسهم ينتقموا منه ويتشفوا فيه
وهنا الامير يظهر في الصورة من تاني
يروح المدينة بنفسه
ويبعت حراسه عشان يجيبوا النايب دا من قصره
وياخدوه للساحة العامة وسط الناس
ويقطعوا جسمه نصين
قدام الشعب اللي واقف يتفرج
في ذهول وصدمة واحساس بالارتياح في نفس الوقت
عقابا ليه على اللي عمله
مع ان اللي هو عمله دا اصلا
كان باوامر الامير عادي
لكن الناس هللت وفرحت
لما لقوا الراجل اللي بيكرهوه دا
بيتعرض للتنكيل زي ما نكل بيهم
وقابلوا الامير بالحب والترحاب
وبكدا حصل الامير على النظام
وعلى حب الناس بضربة معلم واحدة
الله عليك يا فنان
صديقي الانسان
اعتقد ان اي حد هيسمع القصة دي
هيعتبرها مثال
على الوحشية والدموية وجنون السلطة
بس الغريب بقى
ان الشخص اللي انا جاي احكيلك عليه النهاردة
ما كانش شايف كدا
الفيلسوف الايطالي نيكولو مكيافيلي
اللي حكى القصة دي في كتاب الامير
كان بيحكيها عشان يقول
ان الامير دا كان صح الصح
وان اللي عمله دا
هو التصرف الذكي والحكيم والسليم
مكيافيلي هو الراجل
اللي تتنسبله الجملة المشهورة
وهو ما قالش كدا بالظبط يعني
بس هو قال حاجات كتير شبهها
لكن ما فيش حد على الكوكب
ما سمعش الجملة دي قبل كدا تقريبا
ممكن تبقى عمرك ما قريت حاجة لمكيافيلي
لكن احتمال كبير انك انت
تكون شفت كتاب الامير بتاعه دا
لانه بيتباع في كل حتة
بيتباع على الارصفة وبيتباع في المكتبات
يعني مستحيل تروح تسال عليه
في اي مكتبة وما تلاقيهوش
انا باتحداك اهو
بس تفتكر ليه طيب
الراجل اللي شكله مخبول دا بقى مشهور كدا
ويا ترى ايه يعني اللي كتبه مكيافيلي
في كتاب قديم جدا من القرن ال16
علشان يديله لحد النهاردة
الشهرة والانتشار بالشكل دا
دا اول سؤال لكنه مش السؤال الوحيد
لسة عندي سؤال كمان
هازودلك الطين بلة بعد اذنك يعني
دا لو ما كنتش اتطينت كفاية لسة
وهاقولك على حاجة كمان
كل الناس عارفة كتاب الامير
بس مكيافيلي عنده كتاب تاني بقى
لو سالت عليه في نفس المكتبة
غالبا مش هتلاقيه
الكتاب دا اسمه نقاشات حول ليفي
او كما يشتهر يعني بالعربي
اسمه مطارحات مكيافيلي
في كتاب المطارحات دا
مكيافيلي بيعبر عن افكار مختلفة تماما
عن اللي بيقولها في كتاب الامير
يعني مثلا هتلاقيه متعاطف
مع فكرة الديمقراطية والجمهورية
اكتر من فكرة الحكم الملكي المستبد
وبيميز بين نوعين من الانظمة
النظام الادنى اللي الناس فيه
بيكونوا عايشين في امان بس
وفيه حكومة قوية بتسيطر على الاوضاع
وتحافظ على استقرارها
في مقابل النظام الكامل
اللي الهدف فيه هو حرية المجتمع
واللي بيعتمد على مشاركة الشعب
وان يكون دايما فيه خلافات
بين الناس وبين الحكام
طب ازاي بقى يستقيم الكلام دا
مع القصة اللي انت حكيتها فوق
يا عم مكيافيلي
وبعدين انت دلوقتي شرير ولا طيب
ولا انت ايه حكايتك بالظبط
الحقيقة صديقي الانسان انا بصراحة
نفسي ادافع عن الراجل
بس المشكلة ان في كتاب الامير
بيقول حاجات كتير تبدو بشعة اوي فعلا
يعني صعب اوي تقراها وما تقتنعش
ان الراجل دا فعلا بيمثل الشر المطلق
بالعكس انا ساعات باحس
ان كل حاجة غلط في العالم النهاردة
ممكن تبقى بسبب افكار مكيافيلي
دا اذا كانت كلمة المكيافيلية نفسها
بقت مرادف للشر
ومكيافيلي بقى رمز لكل ما هو شيطاني ومدنس
في تاريخ الفلسفة بشكل عام
يعني ممكن تعتبر الراجل دا
دارث فيدر الفكر الغربي
او عادل ادهم الفلسفة السياسية
مبدئيا مكيافيلي ما كانش فارق معاه
سلطة الدين ولا الاخلاق
كل اللي يهمه بس انه يوصل لهدفه
ويشبع رغبته في السلطة
والقسوة والخيانة بالنسباله
اشياء عادية جدا زي صباح الخير
ما دام كانت في سبيل تحقيق اهدافه
مكيافيلي في الامير
بينصح الحكام ان هما ما يخافوش من الشر
وما يخافوش من الكدب والخيانة
وعدم الايمان والقسوة اللي ما فيهاش رحمة
كل دي حاجات ممكن تساعدهم
لو عايزين يحافظوا على سلطتهم
كان تحقيق السلطة السياسية
هو الخير النهائي للبشر
واللي علشان توصله كل شيء يهون
مكيافيلي حتى ما كانش معتبر نفسه
فيلسوف من الاساس
يعني هو كان رافض فكرة الفلسفة دي
شايف نفسه راجل عملي
وكتاباته معتمدة اكتر على التجربة والمثال
مش على المنطق الدقيق والتحليل
ورغم كدا كتاباته كان ليها تاثير كبير اوي
على الفلسفة السياسية
لانها اتحدت تقليد طويل ممتد
من ايام افلاطون
التقليد دا كان شايف ان الحكم والسياسة
لازم يقوموا على الاخلاق وعلى الفضيلة
وجزء من اهمية مكيافيلي
انه جه وقال بصراحة ما فيش الكلام دا
الاخلاق دي عند امك
السياسة بتاعة الناس الاقويا
اللي ما يشغلهومش حاجة
وان الدنيا غابة ومنتزه
وقدامك فيها حل من الاتنين
يا تاكل يا تتاكل
مكيافيلي كان عايز يحرر السياسة
من مشاعر الذنب
اللي كان شايفها طفولية وغبية
لان ببساطة شديدة السياسة زي الطبيعة
ما لهاش علاقة بالقواعد الاخلاقية من الاساس
صديقي الانسان
بسبب المجموعة دي من الافكار
رغم انها ممكن تبقى عنيفة شوية
بس فيه مجموعة من المؤرخين
بيعتبروا مكيافيلي هو اللي اخترع
فكرة الدولة الحديثة
ومنهم مثلا
المؤرخ البريطاني كوينتن سكينر
سكينر بيقولنا ان الدولة الحديثة دي
هي حكومة غير شخصية
عندها قدرة تقدر تفرضها داخل حدودها
وان الفكرة دي ما ظهرتش غير مع مكيافيلي
اللي هو رغم انه سمى كتابه الامير
لكنه كان بيستخدم كلمة الدولة كتير برضه
كانه واقف طول الوقت بين عالمين
عالم الاستبداد والحكم المطلق
وعالم القانون والنظام والحرية
والحقيقة ان اهتمام مكيافيلي بالحرية
بيكون واضح اوي ساعات
ودا بقى هياخدنا للكتاب التاني
اللي قلتلك عليه اللي هو المطارحات
سكينر بعد ما قرا المطارحات
كان شايف ان الحرية هي اصلا القيمة الاساسية
في نظرية مكيافيلي السياسية
سيبك بقى من الانتهازية والشر
والكلام دا كله
لا الراجل دا اصلا
جاي عشان يدافع عن الحرية
مكيافيلي في المطارحات
كان شايف ان الجماهير او الشعب يعني
عنده كفاءة كبيرة ويقدر يمارس الحكم
وكان بيقول ان المواطنين العاديين
غالبا بيقدروا الامور
احسن من الحكام والامراء
واذا كان الامراء والنبلاء بيشوفوا حريتهم
في القدرة على السيطرة والتسلط
فالجماهير على العكس تماما
بتشوف حريتها
في الحماية من الاضطهاد وعدم الاستغلال
يعني في الحرية الحقيقية فعلا
اللي تخليهم يقدروا يشاركوا في النقاش
ويعبروا عن ارائهم
والنقاش دا هو اللي بيحدد
مين هو القائد المؤهل للحكم فعلا
الشعب اذكى من الامير في راي مكيافيلي
لانك دايما سهل تقنع شخص واحد
انه يعمل شيء غبي
لكن اصعب بكتير
انك تقنع عدد كبير جدا من الناس
ان هما يعملوا حاجة غبية
والناس حتى لو كانوا جاهلين
بيفهموا الحقيقة
لو فيه حد جدير بالثقة وضحالهم
ودا بيخليهم بعد كدا مؤهلين
لاتخاذ القرار احسن من الامراء
وقادرين على تحمل المسئولية
بشكل احسن برضه
ولو على انحرافهم عن القانون يا سيدي
ممكن يتعالج بالنصح
عكس الامراء الفاسدين والسكرانين بالسلطة
اللي مستحيل تقنعهم يغيروا مسارهم
غير بالقوة
وعشان كدا في راي مكيافيلي
الحوار والنقاش هو الاساس
اللي يتبني عليه الحكم السليم
اما الحكومات اللي بتعتمد على القمع
هتفضل دايما في منزلة ادنى
صديقي الانسان هو دا مكيافيلي مين دا
مكيافيلي بتاعنا
انت متاكد ان دا نفس المكيافيلي
بتاع الغاية تبرر وسيلة
ونايب الامير والاعدامات والتعذيب
طب ازاي الراجل دا قال كل حاجة وعكسها كدا
خليني احكيلك قصة مكيافيلي صديقي الانسان
ونتعرف عليه من الاول
عشان نفهم ازاي افكاره اتكونت
وازاي بقى عنده التناقضات دي كلها
نيكولو مكيافيلي اتولد
في مدينة ايطالية كبيرة ومزدهرة
اسمها فلورنسا في سنة 1469
في الوقت دا
كانت ايطاليا متقسمة لعدد من الامارات
كل امارة كان ليها حكم ذاتي مستقل
وما كانش فيه دولة موحدة
زي ايطاليا بتاعة النهاردة كدا
مكيافيلي من بداية حياته خالص
كان مهتم بالسياسة والحياة العامة
ومسك اول منصب سياسي ليه
وهو عنده 29 سنة
لما بقى مستشار لجمهورية فلورنسا
لكن معظم نشاطه في الفترة دي
كان ديبلوماسي اكتر منه سياسي
الراجل سافر اماكن كتير
وشاف انظمة الحكم والحياة فيها
ودا ساهم في انه يخليه
يقدر يقارن بين الانظمة دي
وخلاه كمان يقدر يفكر
في السياسة في المطلق كموضوع مجرد
مش بس سياسة المدينة بتاعته
لا السياسة بشكل عام
في الوقت دا كانت العيلة الحاكمة لفلورنسا
اسمها عيلة ميديتشي
العيلة دي كانت مستبدة
رغم تقديرها للثقافة والفنون
وبسبب استبدادها واستغلال نفوذها
والفساد اللي اصاب المدينة في عهدها
حصلت ثورة على ايد
راهب ديني متشدد اسمه سافونارولا
سافونارولا دا كان بتدعمه حكومة فرنسا
الفترة دي استمرت 4 سنين
داقت فيهم فلورنسا
ايام من الرعب والاستبداد ما عرفتهاش قبل كدا
سافونارولا اسس حكم ديني مستبد
بمحاكم تفتيش وحرق وترهيب
لكن انتهت ال4 سنين دول باعدام سافونارولا
بعد ثورة سكان فلورنسا
واللي رجعت الجمهورية مرة تانية
ومع رجوع الجمهورية
كان مكيافيلي جزء من النظام الجديد
وبدا يسافر كتير ويكتب لحكومة فلورنسا
تقارير عن الاحداث اللي بتحصل في اوروبا
النظام الجديد في فلورنسا
حاول يقضي تماما على عيلة ميديتشي
ومكيافيلي ساعد
في انهم ما يرجعوش تاني للسلطة ابدا
لدرجة ان كان فيه عقاب
لاي حد اسمه يتربط باسم بعيلة ميديتشي
او حتى يذكر اسمها علنا
وكان فيه مكافات
للي يقدر يقتل ابناء عمومتهم
لكن للاسف رهان مكيافيلي كان غلط
لان عيلة ميديتشي
اللي كانت منفية من  المدينة في الوقت دا
استعانت بالبابا يوليوس التاني
بابا الكنيسة الكاثوليكية في الوقت دا
وقدرت تقتحم فلورنسا مرة تانية
بالقوة العسكرية في 1512
عشان تبقى دي
نهاية لعبة مكيافيلي في السلطة
ورغم انه حاول على اد ما يقدر
انه يفضل موجود برضه تحت حكم ميديتشي
لكن واضح ان الدنيا ما مشيتش معاه
فاترمى في السجن واتعذب
وبعدين اتنفى بعد كدا لبلد ريفية
في اللحظة دي
ومن قعر الاحباط اللي كان فيه مكيافيلي
اللي اتدمر كاريره السياسي تماما
وانتهت اماله في انه يستمر
في ممارسة العمل العام
قرر انه يكتب كتاب يكون فيه خلاصه
الكتاب دا بيقدم لعيلة ميديتشي
نصايح في الحكم
يجمع فيها كل اللي اتعلمه
وشافه في سفرياته قبل كدا
بصورة بسيطة وسهلة ومباشرة
وما فيهاش تلون ولا تجميل
دليل عملي وبراجماتي لامير فلورنسا
لما يقراه يقتنع بان الراجل دا ذكي وداهية
ويرجعه جنبه تاني كمستشار
او حتى يديله اي منصب في الدولة
وكانت النتيجة كتاب الامير
90 صفحة مكتوبين في لحظة الياس دي
بقى واحد من اكتر الكتب
اللي اتعاد طبعها في التاريخ كله
مكيافيلي بيهدي الكتاب دا
لواحد من عيلة ميديتشي
على امل انه يرجعه تاني لمسيرته السياسية
وبيكتبله مقدمة مليانة نفاق وتملق و
لكن يبدو ان السحر ينقلب على الساحر
لانه من النصايح
اللي كتبها مكيافيلي في كتابه
ان الامير الحكيم اللي عايز يبقى طاغية
لازم يتجنب المتملقين لان هما خطر عليه
وهو دا فعلا اللي بيحصل
عيلة ميديتشي قرت الكتاب
اللي معمول عشانهم دا
وسالوا نفسهم سؤال منطقي
هل احنا محتاجين فعلا راجل فاهم
في الاعيب السلطة والسياسة للدرجة الخطر دي
ما هو دا هيبقى مصدر قلق للامير نفسه
لانه اللي كتب الكتاب دا
ممكن يكون قادر هو كمان يخون ويغدر
زي ما بينصح في الكتاب بالظبط
النتيجة ان خطة مكيافيلي
جابت نتيجة عكسية
وال ميديتشي لما قروا الكتاب دا
قالوله متشكرين يا ريس
شغل مفتخر الصراحة
لكن صعب نشغل معانا حد بالتفكير ابن
وهكذا فضل مكيافيلي
مكمل حياته في المنفى لحد ما مات
واسمه ارتبط بطريقة جديدة
لفهم السياسة والتعامل معاها
واتحول لرمز رجل شديد الدهاء
لكن عديم الاخلاق
الحقيقة ان فكرة تاليف كتاب لنصح الحكام
عمرها ما كانت اختراع مكيافيلي
بالعكس دا تقليد قديم
وكان معروف اكتر كمان في الثقافة العربية
اللي خدته من التراث الفارسي
يعني في الثقافة العربية
كان فيه نوع من الكتب
بيتقال عليه الاداب السلطانية
بيبقى دايما عن فن السياسة والحكم
وبيتوجه للحكام
يقدملهم نصايح ويضربلهم امثلة
من اهم النماذج دي مثلا
كتاب كليلة ودمنة
بتاع عبد الله بن المقفع
او كتاب تسهيل النظر وتعجيل الظفر
بتاع ابو الحسن المواردي
او كتاب سراج الملوك
بتاع ابو بكر الطرطوشي
او كتاب التاج بتاع الجاحظ
لكن فيه فرق مهم جدا صديقي الانسان
وهو ان الكتب دي كانت بتركز بشكل كبير
على مسائل الاخلاق
يعني كانت نصايح اخلاقية اساسا
ممكن ماشي يكون كان فيها جزء براجماتي شوية
لكن بيكون على الهامش
مش هو دا صلب الموضوع
الجديد بقى اللي قدمه مكيافيلي
كان ان نصايحه كلها
ما لهاش علاقة خالص بالاخلاق
لا من قريب ولا من بعيد
بالعكس هو بينصح الامير
انه يحط قصة الاخلاق دي كلها على جنب
لاننا دلوقتي بنتكلم في السياسة
ودا موضوع تاني خالص
الفصل بين الاخلاق والسياسة
يعتبر النهاردة اهم اسهامات مكيافيلي
رغم ان ليه سابقة في التراث العربي برضه
يعني ابن خلدون برضه كان في المقدمة
هو كمان بيقول
ان السلطة السياسية مش قايمة على الاخلاق
لكن قايمة على قوانين ثابتة محتاجين نفهمها
علشان نقدر نتعامل معاها وناثر فيها
والقوانين دي بالنسبة لابن خلدون
كانت طبعا قوانين العصبية
ابن خلدون وصف ادباء السلاطين
بانهم جهلة ومش فاهمين حاجة
وان هما اتوهموا ان كتاباتهم دي
بتلعب دور في ترتيب امور الدولة
وهي ما لهاش علاقة بالموضوع اصلا
لان قوانين السياسة ما لها علاقة
بمكارم الاخلاق اللي انتم بتكتبوها دي
بالمعنى دا
نقدر نحط مكيافيلي مع ابن خلدون
في اطار جدل طويل جدا
وممتد من بداية التفكير الانساني
حوالين علاقة الخير بالقوة
سؤال الخير والقوة دا بدا مع افلاطون
في محاورة الجمهورية
لما كان سقراط بيتجادل مع ثراسيماخوس
اللي هو الفيلسوف السفسطائي اللي كان بيقول
ان العدالة هي ببساطة راي الاقوى
لان المنتصر هو اللي بيحط القواعد والقوانين
وهو اللي بيفرض الوضع القائم
وبالتالي هو اللي بيحدد
معنى العدل ومعنى الظلم
سقراط كان مختلف مع التصور دا وكان رافضه
وفي المحاورة دي
بينتقد مساواة القوة مع العدالة
عشان يمهد بعد كدا لتصوره هو
عن الحكم اللي بيقوم
على المثل العليا وبيحقق الخير
مكيافيلي بشكل ما
بيرجع النقاش دا في كتاب الامير مرة تانية
لكنه زي ما يكون بينتقم لثراسيماخوس
وبيخليه ينتصر على سقراط
ويرجع فكرة القوة تاني
في مركز التفكير السياسي الغربي
عشان يقول ان ما فيش نظام اخلاقي
في السياسة ولا حاجة
وان القوة هي الفيصل الوحيد
يا اما بتتكيف معاها
يا اما بتستسلم قدامها
ما فيش خيار تاني
الانسان مستبد
والعاطفة والغريزة بس هما اللي بيحركوه
والضعفاء هما اللي اخترعوا
فكرة تغليب العقل دي
على الدوافع الشريرة اللي جوانا
لان دا من مصلحتهم
مش عشان هما طيبين
لا لكن علشان هما مش قادرين يكونوا اقويا
مكيافيلي بالمعنى دا شبه افلاطون اصلا
لان الاتنين بيحاولوا يورونا
ان فيه حاجة مدفونة في اعماق الروح البشرية
لكن الحاجة دي مختلفة جدا بين الاتنين
او مختلفة جدا في فلسفة الاتنين
افلاطون شايف ان فيه خير ابدي
وفيه شرارة الهية في روح الانسان
ومكيافيلي على العكس
شايف ان في صميم الروح البشرية
فيه حيوان جامح
مش عايز غير انه بس يشبع رغباته
جزء من اهمية مكيافيلي
ان الفكرة دي هتنتشر جدا
في الفكر الغربي بعد كدا
على ايد نيتشه وفرويد وغيرهم
لكن لما مكيافيلي قالها
يمكن كان هو اول واحد يقولها بصوت عالي كدا
او على الاقل
في الفترة اللي كان عايش وبيكتب فيها
مكيافيلي في الامير بيزودها على الاخر
وبيبدي اعجابه بنماذج تاريخية
اقل ما يقال عنها انها كريهة
وبيقدم فضيلة اخلاقية من نوع جديد خالص
فضيلة الشخص الكذاب
اللي بيطعن الناس في ضهرها
وبيعمل اي حاجة
عشان يرضي رغبته في السلطة
لاننا عايشين في عالم ما لهوش علاقة ابدا
بتعاليم الكتب المقدسة او الدين
وارادة الانسان لوحدها هي الفصل فيه
وبغض النظر طبعا
عن مدى شر او خبث الكلام دا
فهو في وقته
كان فلسفة سياسية مختلفة جدا
ممكن نبقى بنشمئز منها
وبنتجاهل وجودها وبنكرهها
لكننا دايما عارفين بشكل ما
ان استنتاجات مكيافيلي عن العالم
ممكن يبقى فيها شيء من الحقيقة
مهما كانت مرعبة
لان عالم السياسة وكواليسها
اقرب بكتير للوصف بتاع مكيافيلي
من الاوصاف القديمة بتاعة مكارم الاخلاق
عالم مدنس وغير اخلاقي
والسياسيين اللي بيحققوا نتايج عملية فيه
على الاغلب ايديهم بتكون مش نضيفة
وبكدا يكون مكيافيلي عن طريق الامير
اسس لعصر جديد متمحور حوالين الانسان
السياسة فيه دموية وقبيحة
لانها بتخدم الرغبات البشرية بس
ومش بتخدم اي قيمة تانية
لكن هتفضل المشكلة لسة موجودة برضه
ازاي نوفق بين كلام مكيافيلي في الامير
وبين الكلام اللي عكسه خالص
اللي كان بيقوله في المطارحات
بتاع الحرية والنقاش والتفاهم
وروح للناس يا حب دا
الحقيقة ان الاجابة على السؤال دا
ممكن ما تبقاش سهلة ابدا
احنا عندنا دلوقتي 2 مكيافيلي
واحد فيهم مؤمن بالديمقراطية والجمهورية
وبيدافع عنها اصلا
واصلا كان ضد
ان عيلة ميديتشي المستبدة دي ترجع للحكم
وواحد تاني مش مؤمن
لا بديمقراطية ولا يحزنون
وبيتملق عيلة ميديتشي
ويحاول يجاملها ويتقرب منها
مكيافيلي هنا كان تحت تاثير حاجتين
الاولى انه شاف فلورنسا في حالة فوضى
وشاف الجيش الفرنسي بيغزوها
وشاف الحكم الديني المتطرف والمستبد
بيتمكن منها
وبيهدد نهضتها
اللي كانت ابتدت في القرن ال15
وايطاليا اصلا في الوقت دا
كانت امارات ممزقة وضعيفة
ما كانتش مستحملة ولا ناقصة
غزو خارجي او حكم ديني
وما فيش حاكم قوي قادر يوحدها
واوروبا كانت كلها حروب والدنيا خربانة
مكيافيلي ما كانش بس تحت تاثير اللحظة دي
لكن كمان تحت تاثير رغبته
في المشاركة السياسية
واحساسه انه محتاج يكون
جزء من النهضة دي باي طريقة
والسببين دول مع بعض خلوه يقع
في اغراء فكرة الحاكم المستبد والقوي
اللي هييجي يصحح الاوضاع ويعدل المايلة
والحاكم دا بما انه لوحده
محتاج يتخلى
عن الاخلاق والعدالة والمثل العليا
ويلعبها بمرونة ومكر وقسوة في نفس الوقت
في اللعبة دي
هيكون دايما عنده استعداد يروح بعيد اوي
يعمل اي حاجة مهما كانت دموية
او غير اخلاقية
علشان يحافظ على سلطته
والحقيقة ان فيه علاقة طويلة من الغرام
بين المثقفين الكبار
وبين الحكام المستبدين صديقي الانسان
والعلاقة دي مستمرة معانا لحد النهاردة
علاقة مركبة بيكون الفيلسوف فيها
معجب جدا بافكاره
لكنه في نفس الوقت حاسس
ان هو اضعف من ان هو يطبقها في الواقع
فبيشوف الطاغية دا
قادر يحقق كل اللي نفسه فيه
حتى لو الطاغية دا ما عندهوش افكار
فيقولك بس يبقى انا المخ وهو العضلات
 وماذا سنفعل الليلة يا برين
 ما نفعله كل ليلة
غرور الفيلسوف بيصورله
ان الطاغية هيستعين بافكاره فعلا
مع ان الطاغية دا كل همه السلطة
ومش شايفه  ولا شايف افكاره اصلا
بالمعنى دا صديقي الانسان
ممكن نعتبر كتاب الامير نفسه
لحظة مكيافيلية في حياة مكيافيلي
يعني كانه كتب افكار
هو مش مؤمن بيها اوي ولا مصدقها اوي
لكن لانه في اللحظة دي بالتحديد
حس ان الغاية تبرر الوسيلة
وانه عشان يرجع تاني
لاعب اساسي في ميدان السياسة
ويقدر يحقق افكاره اللي كان فعلا مهتم فيها
بالعدالة الاجتماعية وبالحرية
لازم الاول ياخد السلطة
وعشان ياخد السلطة محتاج يعمل مناورة
ويقدم نفسه للطغاة
على انه الدليل العملي للطغيان
مفارقة غريبة جدا
وماساوية جدا صديقي الانسان
مش بس لان مكيافيلي بعد المناورة دي
ما وصلش للسلطة برضه
لكن لان ما حدش فاكره النهاردة اصلا خالص
غير بالمناورة دي تحديدا
يعني افكاره التانية كلها
عن الديمقراطية والجمهورية
ما بقيتش تنسب ليه
كلها طبعا اتطورت بعد كدا مع فلاسفة تانيين
لكن دلوقتي لما بنفتكر مكيافيلي
مش بنفتكر الحاجات دي
انما بنفتكر حاجة واحدة بس
هي الغاية تبرر الوسيلة وكتاب الامير
ودا بياخدنا صديقي الانسان
لختام هذه الحلقة
وهي غرام العالم كله بكتاب الامير
اللحظة المكيافيلية في حياة مكيافيلي
الكتاب اللي اتكتب اصلا
عشان ياخد بيه لقطة
وغطى على كل حاجة تانية عملها في حياته
ممكن نفسر الاعجاب بمكيافيلي
بانه زي ما يكون كدا من غير ما يقصد
كشف حاجات مهمة جدا عن الواقع السياسي
وهو ان السلطة لوحدها
هي موضوع السياسة
واكتساب السلطة دي والحفاظ عليها
هما الهم الوحيد للسياسيين
وبالمعنى دا تبقى اهمية الكتاب
مش انه دليل عملي لممارسة السياسة
زي ما هو كان كاتبه
لا انه وصف للطريقة
اللي السياسيين بيفكروا بيها فعلا
كان فيه محاولات كتير
للتوفيق بين اراء مكيافيلي
يعني كوينتن سكينر كان شايف
ان مكيافيلي كان بيميل للفضيلة الاخلاقية
لو كانت الامور مستقرة
لكن كان بيشوف ان السياسي لازم برضه
يبقى مستعد لارتكاب الشر لو اضطر
والفيلسوف الفرنساوي جان جاك روسو مثلا
بيشوف ان كتاب الامير اصلا كتاب ساخر
هدفه ان هو يكشف للناس
السياسيين على حقيقتهم
ويوريهم ازاي الامراء بيتصرفوا
بشكل غير اخلاقي
لكن الحقيقة ان كتير من الطغاة
كانوا بياخدوا كلام مكيافيلي
على محمل الجد عادي جدا
ومنهم ناس زي نابليون
او موسوليني او ستالين
كل دول قروا الكتاب باهتمام حقيقي
في مراحل مختلفة في حياتهم
الفلسفة المكيافيلية بتحتقر الاخلاق
وبتتصور الكون بدونها
وبتقولنا انه الطبيعي واللي المفروض يحصل
هو اننا نستمر
في خيانة الناس اللي فوقنا واللي تحتنا
عشان نحقق مصالحنا الخاصة
ونرضي شهوتنا للسلطة
فيه حاجة ممكن تكون جذابة جدا
في فكرة نزع الاقنعة دي عن العالم
انه بيكشفلنا الحياة على حقيقتها
في صورتها الخام من غير تجميل وتزويق
ودي حاجة قد تكون مهمة
عشان لازم برضه
ما نتعاملش مع الواقع بتاعنا بسذاجة
وما نفترضش ان حسن النوايا
هو اللي بيحرك الواقع
ونفهم ان الناس بتظهر من خلال افعالهم
مش من خلال كلامهم عن نفسهم
وان السياسة عموما
مساحة غنية بالكدب والزيف
ودا ممكن يعلمنا نتفاوض بشكل احسن
حوالين حقوقنا الشخصية والسياسية
لكن واحنا بنعمل دا برضه
لازم نقاوم الاغراء بتاع مكيافيلي
ان احنا كمان في لحظة مكيافيلية
زي اللي هو كتب فيها الكتاب دا
ننزلق احنا كمان
لنفس الشكل دا من الممارسات
قرايتنا لمكيافيلي صديقي الانسان
بتعرفنا ان الطبيعة البشرية
ممكن تبقى ثعبانية شوية
لكن في نفس الوقت فيها تحذير
من عواقب الاستسلام التام للحقيقة دي
والدرس اللي بيقدمهولنا مكيافيلي
لو ما قريناش كتاب الامير لوحده
لكن حطيناه جنب بقية كتبه
ان الواقعية مهمة
لكن اننا لازم برضه رغم كل شيء
نقاوم الاستسلام لاغراء عالم غير اخلاقي
ودا الاغراء اللي وقع فيه ميكافيلي نفسه
وهو بيحاول ان هو يغازل السلطة
وكانت النتيجة انه اتنسى تقريبا
كانسان ومفكر مركب وليه ابعاد كتير
واتنسى كواحد من رواد الدفاع
عن الديمقراطية والجمهورية
والنهاردة بنفتكره بس كانه شيطان
او رمز للخبث والشر اللي في العالم
ماساة مكيافيلي ان هو نفسه
كان ضحية للمكيافيلية
وماساة مكيافيلي بتقولنا
ان التكتيكات اللي من النوع دا
حتى لو نفعتك على المدى القصير
بتكون على المدى البعيد مدمرة
بتدمر علاقتنا ببعض
وبتدمر ثقتنا في بعض وفي العالم
بس كدا صديقي الانسان
انا كمان بصراحة كان نفسي اديك
حتة مكيافيلية كدا
واجبرك ان انت تنزل تعمل
 و و
ما دام انت قعدت معايا للاخر كدا
لكنها للاسف مش اخلاقي
وبصراحة يعني
ما فيش طريقة اخليك مضطر بيها تعمل كدا
فانا هاسيبك لضميرك وخلاص
فين ايام الاستبداد والتسلط
والعنف والدموية
يلا الله يرحمك يا رجولة
يلا صديقي الانسان اشوف وشك بخير
