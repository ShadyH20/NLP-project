انا كام مرة قلتلك يا محمد
العمارة هنا ليها قواعد
واصول
الله طب وانا كنت عملتلك ايه يا حاج
انت كنت بتعمل ايه في المطبخ
من ساعة يا محمد
كنت بعمل تقريبا شوية رز في المطبخ
بالشعرية يا محمد رز بالشعرية يا محمد
وفين في بيتي
وفي سريري
الله ايه يا عم شلبي
روق كدا في سريرك ايه
انت كبرت وخرفت ولا ايه
ايوة يا ابني معلش يا ابني اندمجت
افتكرت يا ابني ايام المرسح
طب وانت شوية رز مزعلينك في حاجة
هي ايه المشكلة في كدا
يا محمد انت عندك كرب
كرب ايه
كربوهيدرات يا محمد
هو انت يا ابني ما تعرفش اني انا عامل دايت
اه عشان كدا انت باعت على الجروب
تسال على ميزان حساس
يا ابني الجرام بيفرق
وانت تتاقل بالدهب يا عم شلبي بصراحة
طب احنا مالنا
مهو انتم لازم تساعدوني
سكان العمارة كلها لازم تقف جنبي
يا ابني انا بتعرض لمغريات
وما تخلينيش اخش في نزوة انا مش ادها
يعني انت يا حاج بكل الثروة اللي عندك دي
من المكر والخبث الاجتماعي
يتم اغراءك بشوية رز
دا رز بالشعرية يا محمد
بالشعرية
وبالسمنة البلدي
وانا يا ابني بحب الشعرية اوي
طب انت ليه عامل دايت يا عم شلبي
يعني انت مناسب للستيريوتايب بتاعك
انا عمري ما شفت صاحب عمارة فورمة بصراحة
بص يا ابني دقيقة واحدة استنى
الله ايه دا
انت قفلت الباب ليه يا عم شلبي
يا ابني اصل المدام ليها ودان
 بص انا هقولك بصراحة
 ايوة
اصل انا عايز اتجوز تاني
العب يا سمك
ايوة يا عم شلبي يا رايق
دا انت كدا بقى اللي عندك كرب
 ومين سمعك كرب شديد يا محمد
 عارفه
حاضر يا عم شلبي والله المرة الجاية
وانا بسوي الرز هبقى اقفلك شباك المطبخ
لا ما تطبخش خالص عايز تاكل برة براحتك
بعد كل دا وبراحتي
طب اتفضل بقى يا عم شلبي
ربنا يعينك على ما بلاك
بالحق انا عطلت الاسانسير
عشان نطلع وننزل على السلم
عشان نبقى فيت كدا
وفورمة ورياضيين
زيي كدا
واحد اتنين
واحد اتنين
ماشي يا شلبي طب والله لاعمل رز
صديقي الانسان عايز اسالك سؤال
احنا اخوات انت عارف
بيني وبينك كدا يعني
انت تخنت شوية في الفترة الاخيرة مش كدا
لا صديقي الانسان
انا مش جاي اقلب عليك المواجع
انا عارفك انسان جميل
من امتى كان يفرق معايا ال15 كيلو الزيادة دول
لست انا الذي يهتم بالدايت
وحتى يعني مش خايف عليك والله
عارف انك هتكون الصيف الجاي
جاهز بفورمة الساحل ان شاء الله
يعني دا لو كان معاك فلوس تروح الساحل
بس وبعدين صديقي الانسان
يعني ما انت كل مرة بتروح الجيم
وتعمل الفورمة التمام
وكلها شهرين وترجع تتخن تاني
ايه الحكاية دي صديقي الانسان
انا عارف الوضع والله والمشاغل اللي بتخلينا
كل مرة نرجع نانتخ ونصهين ونسيب الدامبل
ونقفش في صينية الرقاق
باللحمة المفرومة من تاني
بس تفتكر صديقي الانسان المشكلة فيك
ولا في صينية الرقاق
ولا امك حد مسلطها عليك صديقي الانسان
طيب عشان اثبتلك ان انا مش جاي انكد عليك
هقولك خبر جميل
الخواجات برة
اكتشفوا ان الحالة اللي انت فيها دي
مش بسبب ضعف الارادة
بالعكس بل بسبب قوة الارادة
الخواجة الدكتور كيلي براونيل
من جامعة ييل الامريكية
اتكلم عن ظاهرة بيسميها تاثير اليويو
وهي ان الناس اللي بتعمل دايت وتخسر وزنها
غالبا بترجع تتخن تاني
والسبب هو ان الناس دي بتمشي على الدايت فعلا
بكل ما فيهم من عزيمة وقوة ارادة
وبيحطوا نفسهم تحت نظام غذائي صارم جدا
فالجسم بيبدا يحرق الدهون المتراكمة فيه
بس بعد فترة
بيتاقلم الجسم مع الحالة دي وبيبدا يخس اقل
يا ابن الكلب
يلاقيك بدات تاكل اقل فيبدا يحرق اقل
ومفيش حد صديقي الانسان
هيفضل مجوع نفسه طول الوقت يعني
هتلاقي امك مثلا
قامت عازمة خطيب اختك هو واهله
وطبختلها صينيتين بشاميل و6 فرد حمام
وطاجن عكاوي باللية
تقوم بطنك تصوصو فانت تقول دي مش ليا
بس على مين
فترجع تاكل بشراهة بعد الحرمان بقى
وانت اصلا كنت بدات تحرق اقل
فتتخن شوية كمان
وطبعا صديقي الانسان
امك عاملة كميات عشان الناس ما تاكلش وشكم
فمين هيبات قدام التلاجة ناو
ترجع تاكل بشراهة بعد الحرمان بقى
فتتخن من جديد
فتعمل دايت من جديد فتخس
ثم تتخن من جديد
فتعمل دايت من جديد فتخس
فهل الدايت عبثي صديقي الانسان
تفتكر نخس ولا ما نخسش
نعمل دايت ولا ما نعملش
هل هنقضي عمرنا كله تحت تاثير اليويو
وتحت ضغط الدايت والجيم
وسباق قوة الارادة دا
زمان الناس كانت تاكل من رزق الله
على اد ما تقدر
والتخان ما كانوش كتير برضه صديقي الانسان
كانوا شوية قليلين
وكانوا غالبا شوية اغنيا وناس بتحب كرشها
ما كانش التخن ظاهرة عالمية كدا
في سنة 1997
منظمة الصحة العالمية اصدرت تقرير
بتقول فيه ان السمنة اصبحت وباء عالمي
البشر بقوا اتخن عموما
ومش الاغنيا زي زمان ايام جدي وجدك
لا دا عمليا في وقتنا الحالي
الفقرا معدل السمنة عندهم
اكتر من الاغنيا
فيه ظاهرة بيسميها الباحثين
مفارقة السمنة والفقر
بيحاولوا يحللوا فيها العلاقة بين التخن والفقر
في عالمنا الحالي
يعني حتى قلة الفلوس هتتخنك
فيه ناس بتقولك ان ظاهرة السمنة دي
بسبب حاجة اسمها مجتمع الوفرة
يعني بسبب ان البشر اخترعوا الالات
وبقى عندهم قدرة زراعية وصناعية اكبر
فبقت المنتجات والاكل
متوفرة اكتر بكتير من زمان
والمحصول اللي كان زمان بيطرح 30 منه
دلوقتي بفضل التقنيات الحديثة في الزراعة
بقى يطرح في بعض الاوقات نسبة فوق ال90
فبقى الاكل كتير طب هنوديه فين
البشر اخترعوا التلاجة صديقي الانسان
وباعوا لامك واحدة في جهازها
تقدر تدخل تفتحها وتاكل وقت ما تحب
كل ما تحس انك زهقان
تروح تبص في التلاجة تشوف الكلام على ايه
بس انا صديقي الانسان يعني
مش مقتنع اوي بالكلام دا بصراحة
انا كلمتك قبل كدا عن الوفرة
وانها بتتسبب في نمو الحقد والضغينة
في المجتمع بين الناس
لكن التخن دا
اكيد له اسباب اكتر من موضوع الوفرة دا
لان الانسان يعني مهما كل
اكيد مش هيقدر ياكل اكتر من طاقته
فيه حاجة في معدته
هتوقفه لو حست ان الموضوع زاد اوي
مفيش حاجة بتوقفه
بس برضه جايز فيه حاجة اعتقد
يعني الناس بتاكل كتير لانها بتجوع كتير
بس اللي مش فاهمينه
ازاي الناس بتجوع كتير رغم انها بتاكل كتير
ورغم ان جسمهم مليان دهون ايه السبب
خلينا نرجع لامريكا علشان نفهم
بلد الخواجات
دراسات كتير هناك بتشوف ان المشكلة
في الحاجة اللي اسمها الدايت الامريكي
الدايت الامريكي دا صديقي الانسان
هو  نموذج وثقافة في الغذاء
امريكا عممتها على العالم كله
خصوصا لما بداوا يصدرولنا
منتجات الطبخ الامريكية
اللي هي مش امريكية ولا حاجة دي
هما ايه خدوا شوية اكل من عند المكسيك
وخدوا شوية اكل من عند الطاليان
وقالك دا المطبخ الامريكي
وقعدوا بقى يفتحوا في فرانشايزس
للمطاعم بتاعتهم دي عندنا
واساس الدايت دا
هو خلط الكربوهيدرات البسيطة بالدهون
وخصوصا الدهون الرخيصة
زي الزيوت النباتية المصنعة
دا طبعا غير كميات السكر الرهيبة
اللي موجودة في الاكل
الموضوع دا يعني
ما لهوش علاقة بس بالوجبات السريعة
اللي زي ماكدونالدز
وكنتاكي ودومينوز بيتزا
والا كانت اتحلت
يعني ما كناش هناكل من الاماكن دي وخلصنا
خصوصا ان كل الناس قالت ان اكلهم مش صحي
بس المشكلة ان كل الصناعات الغذائية
كلها يعني
قايمة على السكر
وخلط الكربوهيدرات بالدهون
فكر كدا صديقي الانسان
تبص على القيمة الغذائية لاي منتج
ادخل السوبر ماركت
وجرب تمسك اي ازازة او اي علبة
او اي كيس واقرا اللي مكتوب عليه
حتى المنتجات اللي بيقولوا عنها
انها معمولة عشان الدايت
بتعمل تاثير عكسي في بعض الاوقات
فيه دراسات
نشرتها المكتبة الامريكية الوطنية للطب
بتاكد ان المنتجات اللي هي منزوعة الدسم دي
فيها نسبة سكر اعلى من المنتجات العادية
يمكن السبب ان الاكل اللي بيتشال منه
الدسم عشان الدايت
بيعوضوا دسمه بسكر
عشان يبقى طعمه مقبول وحلو
دا غير نقص الدهون الطبيعية
وغيرها من الحاجات اللي بتشبع
في اللبن منزوع الدسم مثلا
بيخلي ناس كتير تلجا للتعويض باكل السكر
عشان تعوض الطعم الناقص من نزع الدهون
وانت طبعا مش ناقص سكر
صديقي الانسان انت سكر لوحدك
الاغذية دي بتعمل نوع من الادمان
لانها بتديك طاقة سريعة
وبترفع الانسولين لا مؤاخذة في الدم
ودا بيخلي الدهون تتخزن في خلايا جسمنا
وبعدين يرجع يهبط الانسولين مرة واحدة
وتحس ان طاقتك اتسحبت
فتحس انك جعان وعايز تاكل تاني
صديقي الانسان انا مش عايز ندخل
في التفاصيل دي اوي لانها معروفة
وهتلاقي ناس كتير
بيتكلموا عنها كلام معقول ومفصل
احسن مننا يعني
السؤال اللي يخصنا في الموضوع دا
هو سؤال هل العيب فينا
ولا دا تاكسي لازق فينا
انا بصراحة اعتقد انه يعني
دا تقريبا تاكسي لازق فينا
التخن والبدانة جزء كبير من اسبابها
هي سياسات غذائية عامة
نموذج معين من الصناعات الغذائية
اتفرض علينا من النظام الدولي
طب ليه المسئولية
بيتحملها صديقي الانسان لوحده
او بتتحملها ام صديقي الانسان
لما تعمل صينية مكرونة بالبشاميل
امك صديقي الانسان
لو كانت عايشة قبل 50 سنة
ما كانتش هتبقى عارفة ايه البشاميل اصلا
ولا الحاجات اللي شبهه
كانت هتعملك اكل تاني اكل حقيقي
ما بيسببش الادمان
والكلام الفارغ بتاع اليومين دول
شايف الصورة دي صديقي الانسان
بص كويس دول 10 شركات فقط هما اللي بيتحكموا
في كل الاكل والشرب المصنع في العالم
وحتى غير المصنع
يعني شق كبير جدا من الانتاج العالمي
من الخضروات والفواكه واللحوم
بيقع تحت سيطرتها
طبعا الشركات العملاقة دي
بتمتلك ميزات اقتصادية وتسهيلات
 ومرفوع عنها القيود الاقتصادية
ودا بيخلي تكلفة الانتاج عليها تبقى اقل
فيعرفوا ينتجوا اكتر
فيبيعوا اكتر فيكسبوا اكتر
دا قد يبدو في مصلحة المستهلك
مش دا اللي بيقولوا عليه
ال  
لا الحقيقة غير كدا تماما
في النهاية الاكل المصنع الرخيص
بيدفع تمنه المستهلك امراض قلب وسمنة وسكر
دا سكر تاني غيرك صديقي الانسان
سكر وحش انت سكر حلو
وقايمة ما لهاش اخر من الامراض
المنتجات دي بتتصنع بطريقة
تخليها ادمان زي ما قلنا
سكر بقى وكربوهيدرات مخففة ودهون
ومكسبات طعم ومواد معدلة وراثيا وبلاوي زرقا
الخلطة لازم تكون ادمانية
عشان الناس تفضل تشتري
غير بقى ماكينة الاعلانات الضخمة
اللي بتخلينا طول الوقت
محاطين باغراءات المنتجات دي في كل مكان
والزن على الودان امر من السحر
وحتى لو قاومت النهاردة هتقع بكرة
النظام دا
قضى على الانظمة الغذائية التقليدية
والاكل اللي كان بيميز كل مجتمع عن التاني
ويفرقهم عن بعض قل جدا
مهو صديقي الانسان كل مجتمع
له طبيعة مختلفة وارض وظروف مناخية
كانت بتخلي انتاجه الزراعي والحيواني مختلف
هديك مثال دلوقتي مثلا واحد عنده مزرعة
في البرازيل بيعيش منها هو وعيلته
هتيجي الشركة تعرض عليه
انه يوقف الحاجات دي ويزرع بن فقط
وياخد فلوس يعيش بيها حياته
بدل ما كان هو اللي بيزرع اكله بنفسه
امال يعني ثورة الكافيين والنسكافيه دي
حصلت ازاي ما هي بالطريقة دي
بس بعد كدا بيلاقي ان الفلوس
اللي هو خدها منهم دي
ما تقدرش تشتري غير اطعمة رخيصة
من اللي الشركات دي بتنتجها
ولو حب بقى يرجع كل يوم يشتري
لحوم طازجة وبيض وخضار وفاكهة واكل حقيقي
من اللي ربنا خلقه
بيلاقي ان تكلفته عالية جدا
ومن هنا بتحصل برضه المفارقة
اللي بتربط بين التخن والفقر
اللي اتكلمنا عنها من شوية
كل ما كانت قدرتك الشرائية اقل
خياراتك الغذائية
هتكون اقل تنوع واقل جودة
كل ما كنت افقر ببصلك ايوة انت
نظامك الغذائي هيكون فارغ
من القيمة الغذائية
بيتخن بدون ما يمد الجسم باحتياجاته
ومشكلة الاغذية اللي فارغة
من القيمة الغذائية
واللي بيكون اغلبها كربوهيدرات مخففة وسكر
ان الجسم هيفضل جعان ويفضل في دايرة مفرغة
من الاكل الكتير من غير شبع
والنتيجة السمنة
بينما الاسر اللي دخلها مرتفع
بتختار ما بين مئات الانواع المختلفة من الاكل
واللي بيكون البروتين والخضار الطازة والفواكه
جزء كبير منها
ودي فجوة كبيرة جدا في تاثيرها على الصحة
هنا ممكن نتكلم عن ان التخن
مش مشكلتك الفردية صديقي الانسان
اكيد هو مشكلتك وكل حاجة
بس مش انت السبب فيها لوحدك
السبب فيها كمان نظام عالمي كامل
طب ليه التخن النهاردة
بيعتبروه خطيئة فردية
صديقي الانسان
الاديان العالمية زي المسيحية والاسلام وغيرهم
اعتبرت ان الثواب والعقاب مسالة فردية
لا تزر وازرة وزر اخرى
مش كدا
بس في نفس الوقت الاديان شافت
ان جماعة المؤمنين بتوعها
مسئوليتهم انهم يرشدوا الفرد لطريق الصواب
لكن لما بنتكلم عن التخن والبدانة
فاحنا بنشوف ان البدانة خطيئة فردية
انت جسمك دلوقتي ما بيطابقش
التصورات العالمية عن الجسم المثالي
وبقت فكرة الجسم المثالي دي
فكرة عامة وموحدة
لازم كل الناس تامن عليها ويحاولوا يطبقوها
بالرغم من اختلاف ظروفهم وميولهم وثقافافتهم
بس في نفس الوقت انت ما عندكش
تعاليم تدلك هتعمل ايه في موضوع التخن دا
ودا شيء قاسي جدا
لانه بيخليك تحس بالخطيئة
طيب اذا التخن خطيئة
فهو خطيئة في انهي دين
صديقي الانسان فكرة الجسم المثالي دي
مالهاش دين ولا فكرة مقدسة
هي مجرد صورة 
علشان توصل لمنافع اكتر في حياتك
فكرة كل دورها بس
تحسسك بالذنب والضعف والنقص
وما خدتش من الدين غير فكرة الخطيئة بس
بس مش قادرة تديك
حاجة في المقابل تثق فيها فعلا
او تقولك انت لازم تعمل ايه
عشان تحل الموضوع دا
مفيش الا شوية 
بيوروك ازاي حياتهم مثالية لانهم مش تخان
بس كل واحد فيهم عنده وصفة شكل
ايه يخرب بيت امك انتي الكلام مزعلك
بس
بس الراجل نافوخه ضرب صديقي الانسان
بس يا حبيبي
بس خلاص نرجع لموضوعنا
مفيش الا شوية 
بيوروك ازاي حياتهم مثالية لانهم مش تخان
بس كل واحد فيهم عنده وصفة شكل
اشي  واشي 
واشي واشي 
ودول بقى صديقي الانسان
جابوا من الاخر بصراحة
قالك انه مفيش حاجة تستاهل
تتاكل على الكوكب كله غير اللحمة
المهم ان يعني كل الحاجات دي موجودة
وعليك انت الاختيار بقى
بس الاختيار دا مش حر للدرجة اللي في بالك
كل دا وراه شركات وصناعات غذائية
وسياسيات اعلانية برضه
انت ما لكش اي دور في الظرف دا
غير انك تستهلك وصفات
صديقي الانسان اقعد على جنب
استهلك وصفات بس ما توجعليش دماغي
وفي الاخر تعيش تحت ضغط
الخطيئة والدايت والجيم طول عمرك
فيه ست امريكية اسمها جودي دين
شايفة ان النظام الايدولوجي الحالي كله
قايم على حاجة اسمها فردنة الذات
صديقي الانسان
تعالى سوا نفهم يعني ايه فردنة الذات
ببساطة خالص كدا
فردنة الذات دي هي انك تتحول لفرد
سهلة جدا تعيش فرد مش جماعة
انك تفكر في نفسك بس
وتحل مشاكلك بنفسك لوحدك
وتتعامل مع العقبات والمشاكل لوحدك برضه
انك تسيب كل المجموعات والروابط الاجتماعية
اللي بتنتمي ليها
وتعتبر من هنا ورايح
ان كل حاجة لها علاقة بيك انت لوحدك بس
ومطلوب تتعامل معاها بشكل فردي لوحدك برضه
رغم ان كل حاجة في الكون
متعلقة بمجموع الناس مش بافرادهم
انك اتعلمت بدل ما تقول هنعمل ايه في المشكلة
اللي بتقابلنا دي وهنتصرف فيها ازاي
لا شوف ايه الجزء
اللي يخصك لوحدك من المشكلة
وقول هعمل ايه في المشكلة
اللي بتقابلني دي وهتصرف فيها ازاي
مش هنتصرف هتصرف
طب ايه الفايدة من دا
الفايدة خدلي بالك بقى
انك لما بتبقى فرد
بتكون اضعف قدام كل سلطة جماعية
ويمكن السيطرة عليك بسهولة
واجباري انك تبيع نفسك بتعاقدات غير متساوية
مع الشركات والسلطات الكتيرة
اللي في العالم
يعني تعالى ناخد الجيم كمثال
انا عارف صديقي الانسان انك وحش في الجيم عاش
صحيح هو مش باين عليك اوي
بس انت وحش انا واثق فيك
مشكلة الجيم
انها اكتر رياضة وحيدة في التاريخ
مفيش فرق او مجموعات في الجيم
المجموعات الوحيدة في الجيم
هي مجموعات التمارين
وانت فرد وحيد
حاطط الهاند فري في ودانه وبيلعب مع نفسه
لا حد بيقولك سلام عليكم
ولا حد بيعطس في وشك حتى
وكل انسان بقى عنده
الدايت الخاص بيه لوحده
مكتوبله فيه ايه الحاجات اللي بتعمله حساسية
وايه التمرينات اللي المفروض يركز عليها
والدايت بتاعك مختلف عن الدايت
بتاع اللي بيلعب على الجهاز جنبك واخد بالك
فرداني اوي الجيم دا في كل حاجة
كل واحد فينا عايش في خطة بتاعته لوحده
وعايش خطيئة تخصه لوحده
وبيتعامل مع التهديد بالتخن لوحده
ومفيش حد يساعدنا عشان نخلص من كل دا
انت وحيد صديقي الانسان
وكان الخطيئة هي الحاجة اللي بتميزك كفرد
وحتى لو عايز تمارس رياضة جماعية مثلا
هتعمل دا ازاي
هل انت لسة بتشوف صحابك القدام
اللي كنت بتلعب معاهم حجز كورة كل اسبوع
انت غالبا اصلا بقيت ترجع البلد كل شهرين
تشوف امك بالعافية بالخناق
وحتى لو افترضنا انك انت عندك صحابك
او ربنا كارمك وعند اشتراك في نادي
فالرياضات الجماعية بتحتاج وقت اكتر بكتير
من ساعة ولا نص ساعة بيحتاجها الجيم
لانه بيبقى فيه في النص
تواصل انساني وتفاعل انساني
بتقف تتكلم مع الناس تقوله
انت ازيك عامل ايه ازي فلان ازي فلانة
لكن الجيم لا لوحدك
الرياضات الجماعية طبعا امتع بكتير
ويسهل الالتزام بيها اكتر لو عندك الرفاهية
بل وافيد لصحتك النفسية والجسدية
بس انت ما عندكش
لان انماط الشغل النهاردة
بتستهلك اسبوعك كله وطاقتك
والرياضات الجماعية ما بقاش ليها وقت
الا لو مو صلاح اللي بيتفرج احلى مسا عليك
اخويا مو صلاح
اخويا محمد النني اخويا محمد دويني
ما تخافش صديقي الانسان انا معاك
ثانية واحدة يا ابو صلاح
وعايز اقولك ان التخن
مش مشكلتك لوحدك كفرد
هي سياسات عامة تغييرها مطلوب
نموذج الصناعات الغذائية لازم يتغير
والحل اننا نحرض بعض اننا نشتغل على دا
انا وانت والحاجة
عشان نقول كفاية مش عايزين سكر
وكربوهيدرات مخلوطة بالدهون المشبعة
ولحد ما تخرج من المعركة دي صديقي الانسان
سواء يعني ربنا كرمك
وخرجت منها كفرد وقدرت تخس
او خرجنا منها كمجموعة
محتاجين نفكر بعض ان التخن مش عيب
زمان الناس كان بيعتبروا التخن نعمة
يعني في الثلاثية
بتاعت نجيب محفوظ مثلا
كانت خديجة واحدة من بطلات الرواية
بتعاير اختها عائشة ان هي رفيعة
في موريتانيا لحد النهاردة
البنات اللي على وش جواز
بياكلوهم كتير عشان يتخنوا
القيم الجمالية اتغيرت كتير خلال التاريخ
والتخن مش بشع في جوهره ومش خطيئة فردية
الشيء الوحيد البشع في التخن صديقي الانسان
انه خطر على صحتك
خصوصا لما يبقى وباء عالمي
عشان كدا انا عايز الموضوع دا يبقى طريقة
عشان نجتمع ونتضامن مع بعضينا
ونقول للناس بتوع الصناعات الغذائية
مش كدا انتم بتبوظولنا الفورمة يا جماعة
ودورنا الاهم صديقي الانسان
هو تجاوز وصمة العار والشعور بالخطيئة
ولو ما عملناش دا الاول
مش هنعرف ابدا ازاي ناكل صح
لو حسينا بالعار من نفسنا
مش هنقدر نعبر عن رفضنا
لسياسات الصناعات الغذائية
اللي بتبيعلنا الاكل اللي بيتخن بالرخيص
ومغليين علينا الاكل الصحي
خصوصا اننا ما بنقبلش الضغط
وما بنحبش الرذالة والفاتحة مش حافظينها
حافظينها صديقي الانسان
تسالني وتقولي طب ازاي ناكل صح
افتكر صديقي الانسان جدك
قبل صرعة الفاست فود والدايت الامريكي
كان عايش ازاي جرب تعيش حياته
بس انت كدا كلت صح الف مبروك
خلي غذاءك معتمد على دهون صحية وبروتين
وقلل كربوهيدات وسكر على اد ما تقدر
مش عارف بقى اذا كانت دي وصفة صحيحة ولا ايه
بس اهي محاولة يعني
بس اللي عارفه كويس
اني بحبك صديقي الانسان
واني عايزك تشوف السياسة اللي في الموضوع
والمشكلة العالمية بتاعت البدانة
وتحرر نفسك من تاثير اليويو
وتفكر في الحل اللي يناسبك وعلى مقاسك انت
لكن ما تبقاش اسير
اللي بتشوفه بقى عند ال بقى
لان دول في الاخر عايشين على لايكاتك
وما بيعملوش حاجة
غير ان هما يحسسوك بالنقص والضعف
مش هما دول صحابك
دور على صحابك الحقيقيين
واعزمهم على عشا بدوي
مفيهوش سكر ولا كربوهيدرات ودهون مصنعة
ممكن دا يكون اول خطوة في الحل
