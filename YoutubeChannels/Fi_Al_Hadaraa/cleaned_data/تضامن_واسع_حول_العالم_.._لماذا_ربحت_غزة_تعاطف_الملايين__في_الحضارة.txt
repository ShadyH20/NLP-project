هو احنا لوحدنا
هل العالم مش شايف ضحايانا
ولا سامع صوتنا او صوتهم
ولا احنا حياتنا ارخص
من انهم يتعاطفوا معانا
كل دي اسئلة طالعة من قلب الياس
اللي الناس حاسة بيه
بسبب صمت العالم
عن الماساة المتكررة والمستمرة في غزة
وبسبب الاحساس بالخذلان
والشك في ان الانسانية ممكن عادي
تقف تتفرج على مجزرة بتحصل قدامها
من غير ما حد يعمل مجهود عشان يوقفها
في الظروف اللي زي دي
الناس اللي بتتعرض للظلم
بتكون محتاجة تسمع الاصوات المتضامنة معاها
باعتبار دا اضعف الايمان
ولو ما فيش قدرة في ايدينا
على اننا نرفع عنهم الظلم دا بطريقة مباشرة
كلمة الحق على اد ما هي ضعيفة لوحدها
هي واجبنا تجاههم
والاحتياج للتضامن دا شيء طبيعي
بالنسبة للي بيقدم التضامن دا واللي بيستقبله
حتى الحيوانات بتموت
لما بتنفصل عن القطيع وتبقى لوحدها
فمش غريب ان الانسان تجيله مشاعر فزع ورعب
لما يتساب لوحده
حتى لو التخلي دا ما كانش هيموته
فما بالك بقى لو كان فعلا بيموت
ويشوف اخواته واهله وهما بيموتوا
دا بالنسبة للشخص اللي بيستقبل التضامن
لكن كمان الشخص اللي بيقدم التضامن
شعوره انساني جدا
لما تلاقي طفل رضيع بيعيط
في اوضة فيها اطفال تانيين رضع
بتلاقيهم بيعيطوا كلهم معاه
وانا وانت لما بنشوف مشاهد الخراب
من القصف الاسرائيلي على التليفزيون
قلوبنا بتتكسر حتى لو انت ما عيشتش عمرك
في غزة وما تعرفش حد هناك
على الناحية التالتة بقى فيه اصحاب مصالح
يهمهم يغذوا احساسنا بالوحدة ويعمقوه جوانا
عشان نستسلم لمصيرنا ببساطة
سواء اللي بيموت في غزة او الضفة
او اللي بيعيش في القاهرة وتونس
بيبقى كلنا خيالنا عن العالم
قاتم وغاضب ويائس من العدالة
او من اننا نلاقي حد
يسعى معانا ويستنكر ضحايانا
زي ما بيستنكر ضحايا الناس اللي شبهه
لانه لما نفقد الثقة في بعض
دا بيخلينا اضعف بكتير
ومش بنكون قادرين
اننا نضغط على اصحاب المصالح
او نظام عالمي بيدعم الاستعمار واصحاب الثروات
على حساب اصحاب الحقوق
عشان كدا وسط زحمة الظلم دي
ممكن كتير ما نبقاش قادرين نشوف
الناس اللي بتحاول تعلي صوتها هي كمان
عشان تقول معانا نفس اللي احنا بنقوله
لانه فيه ناس شغالين
تشوش على الصوت دا وتحاول تسكته
فمهم في الحالة دي
اننا ندور على الاصوات المتضامنة
ونضم صوتنا على صوتها
لانه الجانب التاني من معرفة العدو
هي معرفة الصديق
حتى لو كان صديق مؤقت
لان مواجهة العدو مش هتكون ممكنة من غيره
والعدو عارف كدا كويس
وعشان كدا مش عايز حد يتضامن مع حد
ولو كانت فعلا الكلمة او المظاهرة او الفيديو
كل دي حاجات ما لهاش لازمة
ما كنتش هتلاقي حد بيحاول يسكتها
المنظر الاجتماعي والاقتصادي جيريمي ريفكن
 في كتابه الحضارة التعاطفية
السباق نحو وعي عالمي لعالم مازوم
بيتكلم عن التقدم اللي حصل
في وسائل التواصل الاجتماعي
بين الناس في الحقبة الاخيرة
واللي سبب تطور كبير في مشاعر التعاطف
بين الناس في مختلف انحاء العالم
لان الناس زمان كانت بتتعاطف مع قبيلتها بس
او الناس اللي من دينها او لونها
والمثال اللي ممكن نفتكره
من تاريخنا الثقافي مثلا
هو قصة الست المسلمة اللي استنجدت
بالخليفة المعتصم قالتله وامعتصماه
فقام الخليفة المعتصم حرك الجيوش الاسلامية
لمدينة عمورية ضد الروم
لكن النهاردة احنا شايفين
مظاهرات للتضامن مع غزة وضد الحرب الاسرائيلية
في شوارع جنوب افريقيا ونيوزيلندا وتشيلي
فاذا كانت الناس دي مش متضامنة
عشان مشتركة مع الفلسطينيين في الدين او اللغة
فايه بالظبط اللي بيخليهم يتضامنوا
وايه اشكال وانواع التضامن المختلفة
اللي هما بيوروهالنا
الفيلسوف وعالم الاجتماع الالماني ماكس شيلر
بيقولنا ان التضامن انواع كتير
مثلا فيه تضامن شخصي
قايم على الصلة او العلاقة المباشرة
بينك وبين الشخص اللي انت بتتضامن معاه
زي تضامن الفلسطينيين في الشتات مثلا
مع اهلهم في غزة
المهاجرين في المدن الاوروبية
زي برلين ولندن وباريس وغيرهم
وبرضه ممكن تضامن بقية العرب
يدخل تحت النوع دا من انواع التضامن
لانه حتى لو العلاقة دي لو كانت ابعد شوية
تظل علاقة قوية ومؤثرة في وعي اي مواطن عربي
النوع التاني هو تضامن المصلحة
ودا زي تضامن الشركات العالمية الكبيرة
مع اسرائيل كدا
لانه من مصلحة الشركات دي
انها ما تخسرش فرص واسواق وبيزنس
وبيقول كمان على نوع تالت
اسمه التضامن بالعدوى
 ودا بيحصل لما يكون مجموعة من البشر
مروا بتجربة تاريخية شبيهة
باللي بيحصل في فلسطين
زي مثلا
تجربة الفصل العنصري في جنوب افريقيا
واللي بناء عليها
هتلاقي الافارقة هناك بقوا معارضين لاسرائيل
او زي تجربة تحرر الجمهورية الايرلندية
عن بريطانيا
واللي كان فيها حركات مقاومة مسلحة
استمرت سنين طويلة عشان تقدر تستقل بوطنها
لكن حاجة تانية بنلاحظها في موضوع التضامن دا
انه دايما هييجي من الشعوب
لكن مش من الانظمة
ففي الوقت مثلا اللي بتلاقي فيه
الصحافة الرسمية والحكومات كلها تقريبا
واخدة صف الاحتلال بصورة فجة جدا
الناس العاديين هما اللي بيستغلوا
اي منصة متاحة ليهم
عشان يعبروا عن مواقفهم المختلفة
عشان كدا السوشيال ميديا في حتة
والصحافة العالمية في حتة تانية
فبتلاقي على السوشيال ميديا
شباب بيستخدم مهاراته ومعرفته
 عشان يخلق محتوى يشرح القضية الفلسطينية
وسياقات المقاومة بلغات كتير
وبنفس الطريقة دي
شفنا د دارين الطبيب الامريكي
اللي اتشهر وقت جائحة كورونا
بسبب تبسيطه للمعلومات
بيقول في حسابه على انستجرام
ان زملائه من الاطباء في غزة
مضطرين هما ومرضاهم
يعملوا عمليات بتر ببنج جزئي
او من غير بنج خالص
ومضطرين ينيموا الجرحى جنب اكياس الزبالة
ومضطرين يشتغلوا في ظروف
اقرب لممارسة الطب في العصور الوسطى
الكلام دا بيفرق لانه بيوصل لناس كتير جدا
وبياثر على الراي العام
بالظبط زي ما الصحافة بتفرق
ولو كنا مصدومين
في التغطية الاعلامية الرسمية
ضروري نبص من الناحية التانية
على الجهود اللي من النوع دا
لانها بتوازن الامور شوية
دا انت بتلاقي مشجعين كورة كمان
زي مشجعي نادي سلتيك الاسكتلندي
اللي اتنبه عليهم
ما يرفعوش اعلام فلسطين في المدرجات
ورغم كدا حولوا استادات كاملة
في اسبانيا واسكتلندا وايرلندا
لمظاهرات لدعم فلسطين وكمان دعم للمقاومة
لان بعضهم لبس غطا للوش
زي اللثام بتاع ابو عبيدة
والناس اللي عندها جمهور كبير بيبقوا مهمين
خصوصا في الظروف اللي زي دي
زي الفنانين مثلا او المشاهير
اللي بيعلنوا عن تضامنهم
وبيستخدموا منصاتهم واساميهم عشان يدعوا
لوقف اطلاق النار او فتح الطريق للمساعدات
وبيوقعوا عرائض بتتوزع على نطاق واسع
عشان تضغط على اللي بيمثلوهم في الحكومة
ويمكن دا السبب اللي خلى ناس كتير
تحس بالخذلان ناحية المشاهير اللي ما عملوش كدا
واللي كانوا متعشمين منهم انهم يعملوا كدا
وغير كل دول بقى
فيه تقنيين من كل حتة في العالم تقريبا
بيسهروا يدوروا على طرق
لحل كارثة قطع الاتصال عن غزة
وقت الاقتحام البري
كل الحاجات دي ممكن تكون
ما غيرتش الواقع على الارض لحد دلوقتي اه
لكنها بتفرق حتى لو بمعدلات بسيطة
فالضغط الكبير دا فرق مثلا
في اعادة الاتصال لغزة تاني بعد قطعه
والاكيد ان دا فرق مش هين
رغم سواد الامور
وكان لازم الضغط دا يفرق
لاننا شفنا مسيرات ومظاهرات بالاف البشر
حصلت في الاسابيع اللي فاتت
في لندن مثلا عدد المتظاهرين
اللي نزلوا عشان غزة اتقدر بحوالي نص مليون
وفي برلين اللي البوليس بيحارب فيها
اي مظهر من مظاهر التضامن
العدد وصل ل100 الف في بعض التقديرات
وفي نيويورك المتظاهرين اعتصموا
ووقفوا حركة القطارات في محطة سنترال بارك
اللي هي زي ميدان رمسيس كدا عندنا
لحد ما اتقبض عليهم
ويوم 3 نوفمبر
مجموعة من المتظاهرين في اوكلاند
وقفوا عملية شحن سفينة كانت هتنقل
سلاح امريكي من كاليفورنيا لاسرائيل
دا غير طبعا المسيرة الكبيرة كمان
اللي اتحركت يوم 16 اكتوبر
لحد ما وصلت للكونجرس
وحوالي 350 ناشط
في منظمة يهود من اجل السلام
اعتصموا جوا الكونجرس ورددوا مطالبهم
بوقف الدعم الامريكي لاسرائيل
ووقف اطلاق النار
والاعتصام انتهى طبعا باعتقالهم
اللي كانوا متوقعينه من البداية
الكلام عن منظمة يهود من اجل السلام دا
بياخدنا لقصة تانية خالص صديقي الانسان
وهي تضامن اليهود خصوصا
اللي عادة بيتحط عليه تركيز
او ضوء اكبر شوية من غيره من اشكال التضامن
طيب ليه تفتكر اليهود في الغرب بيلعبوا دايما
دور محوري في حركات التضامن دي
المتظاهرين بتوع الكونجرس
رفعوا شعار 
 
ليس باسمي
ويجب الا يحدث مجددا لاي شخص
الكلام دا بيكون في اشارة للهولوكوست
او التطهير العرقي
اللي اتعرضله اليهود نفسهم على ايد الاوروبيين
وما ينفعش يحصل تاني لاي حد
وانهم اقسموا ما يسمحوش
بتكرار المجازر دي تاني
منظمة يهود من اجل السلام
اللي اتاسست في 1996
ومن ابرز مؤسسيها واعضاءها
ناس زي نعوم تشومسكي وناعومي كلاين
وغيرهم من المفكرين والاكاديميين اليهود
المشهورين بمعارضة اسرائيل
المنظمة دي بتلعب دور مهم جدا في الغرب
لانها بتمنع التهمة السهلة
بتاعة معاداة السامية
اللي اسرائيل بتبتذلها باستمرار
فيه حاجتين مهمين جدا
بتجمع النشطاء والمفكرين اليهود دول
وبتميزهم عن غيرهم
الاولى انهم بيتربوا على الماساة
اللي مر بيها اليهود في اوروبا
 كمبرر لدعم اسرائيل
اللي يفترض ان وجودها يبقى امان وملجا ليهم
لو اتعرضوا لاي ظلم جديد
والتاني ان اغلبهم بيزور اسرائيل فعلا
في مراهقته وشبابه
عشان اهلهم بيبعتوهم
في زيارة حق الميلاد او ال 
وهي زيارة اسرائيل بتكفلها
لاي يهودي في العالم وبتشجع عليها
عشان تعمل دعاية لنفسها
في احيان كتير الدعاية دي بتنفع فعلا
لكن في احيان كتير برضه
اليهود دول بيشوفوا الجنب التاني من القصة
ومع وعيهم بالاستعمار
وظروف الحياة في فلسطين
بيقلقوا وبياخدوا الموضوع بشكل شخصي جدا
لانهم بيحسوا انه كل الظلم
اللي اسرائيل بترتكبه دا باسمهم
وبالتالي بيبقى عندهم دافع قوي جدا
ان هما يعلوا صوتهم ضد الظلم دا
تقريبا ما فيش حد على الانترنت
ما شافش الفيديو المشهور
بتاع استاذ العلوم السياسية نورمان فينكلشتاين
صاحب كتاب غزة بحث في استشهادها
اللي كان في 2009
لما كان بيرد على واحد من الحضور
وبيقوله انه ابوه وامه واجداده
كانوا ضحايا لمعسكرات النازية
وان دا بالذات هو السبب
انه مش قادر يسكت على اسرائيل
وطبعا فينكلشتاين ممنوع من دخول اسرائيل
وبيقولوا عليه معادي للسامية برضه
مع انه طبعا يهودي
بعض الناس دي كمان بتبقى واضحة وصريحة
حتى في دعمها للمقاومة
يعني مثلا الكاتب الاسرائيلي الاصل
اللي عايش دلوقتي في بريطانيا
ايلان بابيه في واحدة من محاضراته
بيقول انه مقاومة الاستعمار
ممكن تبقى عنيفة جدا او سلمية جدا
لكن دا بيعتمد على المستعمر نفسه
هل هو مستعد يعترف بان الناس دي
هتستمر في المقاومة وفي الوجود ولا لا
وانه الاعتراف دا
واللي هيترتب عليه من انتقال لعالم مختلف
هو اللي هيحدد اذا كانت اسرائيل
هتعاني هجمات زي بتاعة 7 اكتوبر دي تاني ولا لا
طبعا المقاومة نفسها اللي هي كانت
حدث مختلف نوعيا في حجمه وتاثيره
ساهمت في الموقف دا
لانه المقاومة لفتت نظر العالم
اللي ما بقاش قادر يتجاهل اللي بيحصل
فما ينفعش يدور وشه
لازم يرفض او يرتبك او يوافق
لكن ما حدش ممكن يتجاهل
دا غير اليهود اللي عندهم خصوصية بتخليهم
يظهروا اكتر من غيرهم في موضوع التضامن دا
بنشوف كمان حضور كبير لليسار
في المظاهرات وغيرها من وسايل الدعم
الفيلسوف الفرنسي جيل دولوز
كان مهتم انه يفهم معنى الحس اليساري
او ايه اللي بيخلي شخص ما
على اليسار بالنسبة لمواقفه السياسية
وكان رايه انه اليسار دايما
ما لهوش علاقة بالسلطة
لانه اول ما الاحزاب اليسارية بتبقى في الحكم
بتفقد جزء اساسي من حسها اليساري دا
وتبقى جزء من النظام اللي اتمردت عليه
بالنسبة لدولوز فاليسار دايما برة الحكم
وان اللي بيميزه بالاساس
هو اهتمامه بالعالم
واللي بييجي دايما
قبل اهتمامه بنفسه وقرايبه
فاذا كان اليميني بيميل عادة
للتفكير في الناس اللي شبهه
وفي اهله ومجتمعه
والقريبين منه واللي حواليه
اليسار بيهتم بالناس دي برضه
لكن مش على حساب ناس تانية مختلفة
في اماكن بعيدة من العالم
خصوصا انه كمان بيشوف
المشاكل اللي في العالم مترابطة
ودا جزء اساسي من رؤية اليسار
فمثلا لو فكر
في العنصرية ضد السود في امريكا
بيشوفها نظام اجتماعي وسياسي واسع
ومنتشر في العالم كله
من اول اوروبا وامريكا
لحد اسيا وافريقيا والعالم العربي
وبالتالي لما بتحصل حادثة عنصرية في العالم
بتبقى بالنسباله اشكالية
لازم يفكر فيها ويتعاطى معاها
لانه زيها زي العنصرية
اللي بتحصل تحت بيته بالظبط
ودا معناه التضامن مع ضحايا المجازر
اللي بتحصل في غزة
زي التضامن مع ضحايا المجازر
اللي بتحصل دلوقتي برضه في الكونغو
او ضحايا المجازر اللي بتحصل في ادلب
اليسار بالنسبة لدولوز
هو مسالة ادراك معين للعالم
وتصور عن ان الظلم العالمي الطاغي مش هيستمر
وحتى لو استمر طول حياتنا
فاحنا مطلوب مننا نبقى على الجانب التاني منه
والمنطق دا بيوضحلنا ليه دولوز نفسه
اصلا كان مهتم بقضايا العالم التالت
بما في ذلك مثلا القضية الفلسطينية
اللي كان بيعبر عن دعمه ليها بوضوح
لانه كان حاسس ببساطة ان القضايا دي
مش حاجة بتحصل في اخر العالم
وانها بعيدة عننا يعني فتمام مش مشكلة
لا دا جزء اساسي من موقف اليساريين من العالم
هو الانشغال بالقضايا دي اصلا
ودا السبب اللي بيخلي
موجة التضامن اللي احنا شايفينها دلوقتي
غالب عليها تماما الصوت اليساري
وهنا ممكن الفت نظرك صديقي الانسان
لموقف واحد زي الاقتصادي الاشتراكي
اليوناني يانيس فاروفاكيس
اللي من اول 7 اكتوبر وهو حاد جدا في تعبيره
عن دعمه للفلسطينيين في مواجهة اسرائيل
او موقف اعضاء الحزب الاسباني
زي ايوني بيلارا
وزيرة الحقوق الاجتماعية في اسبانيا
واللي هو برضه كان حاد جدا في لهجته
واثار غضب اسرائيلي شديد
وهو موقف مش سهل خالص انك تاخده في الغرب
على الاقل في الايام الاولى دي
قبل ما الصوت يعلى
ودا كمان بيفسر ظهور اصوات كتير
من جوا الحركة النسوية
بتاخد موقف واضح من الحرب
وبتعترض على الاهتمام بالضحايا النساء والاطفال
كان الرجالة طبيعي يكونوا بيموتوا
وبتاكد على ان الوقوف في صف المقاومة
وقضية التحرر الوطني
هو اصلا الموقف النسوي الصحيح
وزائد دا بيهتموا كمان
بالجوانب اللي تخص النساء في المساعدات
واللي للاسف ممكن يغفل عنها الناس احيانا
اللي هي الخاصة
بالعناية الصحية للستات عموما
وكمان للستات الحوامل
اللي عددهم بيوصل في غزة ل50 الف تقريبا
اللي ممكن احتياجاتهم تتنسي
في وسط القصف والتدوير على الجثث وسط الانقاض
وبالشكل دا كان التضامن اليساري
بيورينا نموذج تاني
لانواع الناس اللي ممكن نلاقيهم
في صف قضية زي دي
واللي مهم اننا ندور ونشاور عليهم
زي ما بندور ونشاور على الاعلاميين والسياسيين
اللي بياخدوا مواقف مخزية
طبعا صديقي الانسان التضامن دا ليه تمن
وساعات بيكون تمن غالي كمان
بعض اليهود اللي اتكلمنا عليهم مثلا
اهاليهم بيقاطعوهم تماما
وطول الوقت بيقابلوا اتهامات
بالخيانة وتشويه سمعة اسرائيل
واحيانا بتوصل لتهديدات بالقتل او الايذاء
الممثلة البريطانية فانيسا ريدجريف
بسبب موقفها المبدئي والجذري جدا
من دولة اسرائيل
واللي وصل لان مجموعات صهيونية
ردت على ترشيحها للاوسكار في السبعينات
بالمظاهرات وبحرق صورها
وبتخصيص جايزة لقتلها كمان
مع انها اخدت الاوسكار فعلا
كافضل ممثلة مساعدة
عن فيلم  في 1978
 الا ان مسيرتها اتاثرت جذريا بعد كدا
بسبب خطابها وهي بتستلم الجايزة
واللي اكدت فيه على مواقفها مرة تانية
وقالت على المتظاهرين انهم غوغاء وصهاينة
 فخسرت ادوار كتير بعد كدا بسبب موقفها دا
مش بس كدا لا دي كمان كانت باعت بيتها
عشان تمول انتاج فيلم اسمه الفلسطينيون
واللي وثقت فيه نشاط منظمة التحرير
والفيلم كان مزعج جدا للمجموعات الصهيونية
لدرجة ان فيه حد زرع قنبلة
في واحدة من السينمات اللي كانت بتعرضه
لكن بالرغم من كل الاتمان اللي بتتدفع دي
بالنسبة لناس مش مضطرة تدفعها
بيفضل التضامن مستمر في العالم وما بيقفش
بينقل حجج اصحاب القضية الاصليين
وبيقاوم التصالح والتطبيع مع موتهم
وبيصحح اكاذيب اعدائهم وبيحشد لدعمهم
اخر مرة كنت بكلمك عن الاحتلال الاعلامي
اللي قدرت اسرائيل من خلاله
انها تسيطر على الخطاب العالمي
ايه اللي ينفع يتقال وايه اللي ما ينفعش
وازاي بتتحكم في السردية المهيمنة
عشان تقدر تفضل حاكمة قبضتها على الفلسطينيين
تدور فيهم المذابح زي ما هي عايزة
النهاردة بنشوف الجانب التاني من القصة
ازاي رغم الالة الاعلامية المرعبة دي
والتحالفات اللي بتسيطر على حكومات العالم
بيفضل برضه فيه صوت قادر يزعق بالحقيقة
ويسبب ازعاج في المشهد
 اللي هما بيتمنوا
لو يبقى هادئ وطيع في ايديهم برضه
زي ما بيتمنوا
اختفاء المقاومة للاحتلال بالظبط
من المهم جدا
اننا نبقى عموما بنعرف نقدم التضامن
وبنعرف نستقبله كمان
ونستخدمه لصالح قضايانا
واننا زي ما بنعلم على اعداءنا
نكون كمان بنعلم على اصدقاءنا
لكن كمان واجب علينا واحنا بنتضامن
اننا نكون اخلاقيين في تضامننا دا
لو انت مختلف مع اصحاب القضية الاصليين
في منهجههم مثلا اللي بيقاوموا من خلاله
الاكيد انك تقدر تقول دا
لكن انك تخليه شرط للتضامن
فدا كدا ممكن نسميه صفقة او تحالف
بس صعب اوي ندخله تحت عنوان التضامن
ما فيش معنى كمان لانك تطالب المقاوم
يعرفك هو ناوي يعمل ايه بالظبط
وخطته بالكامل وينسق معاك عشان تتضامن معاه
لان القضية في النهاية بتاعته هو
مش بتاعتك انت
تضامنك معاه دا مش بيديلك
حق التوجيه او الاختيار بالنيابة عنه
واخيرا ما ينفعش تنسى انك انت
قاعد في بيتك في هدوء بتتناقش على الانترنت
ودا وضع مختلف خالص
عن وضع اصحاب القضية الاصليين
دا مش دليل على انك انت حكيم وهما مندفعين
دا دليل على المسافة اللي بينكم
واللي لازم دايما تفتكرها وتحترمها
تصور انك لازم يا اما تقدملهم كل حاجة
يعني تروح تحارب معاهم
او ما تقدمش حاجة خالص دا
بيحرمهم من صوت هما ممكن يكونوا محتاجينه
واخيرا ما ينفعش تحملهم اللوم
على التمن اللي ممكن تدفعه لو دفعت اي تمن
كل دي ممكن تبقى
مظاهر للتطهر او ادعاء الفضيلة
اللي ممكن الواحد يحب يظهر بيها
كفرد متميز عن غيره وحساس تجاه ماسي البشر
لكنها مش من حسن التضامن
المتضامن محتاج يبقى بيفكر كتير اوي
في مظاهر تضامنه وفي اسلوبه وفي افكاره
ويصفي النية كدا ويتاكد ان اللي بيعمله
لصالح صاحب القضية فعلا في الاخر
مش لصالح حد تاني
وبالمعنى دا هو ممكن يكون مطلوب منه اصلا
ان هو يفكر اكتر اصلا
من اصحاب القضية المشغولين بالمقاومة
لانه هو اللي عنده رفاهية التفكير
