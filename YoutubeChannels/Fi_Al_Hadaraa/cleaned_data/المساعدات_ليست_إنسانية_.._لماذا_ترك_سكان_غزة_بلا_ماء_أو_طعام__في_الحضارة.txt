بقى دي اخرتها يا استاذ اشرف
انا اتعامل المعاملة دي
لا
الكلام دا ما يتعملش معايا
اليافطة اذا ما كانتش تتعلق بكرة الضهر
فلوسي تبقى عندي
سلام عليكم
استغفر الله العظيم يا رب
استغفر الله العظيم
روق كدا يا عم شلبي واستهدا بالله
دا انا هاطربقها فوق دماغهم
اهدا بس كدا
هما مين دول وهتطربق ايه
استغفر الله العظيم
بيخلوا الواحد يحكي حكايات
هو مش عايز يحكيها
لا بص لو الموضوع فيه اعراض ما تحكيش
اطوال ايه واعراض ايه يا سعدني
اعوذ بالله
انا بس مش عايز اضيع الثواب
هو لو الموضوع فيه ثواب
اعتقد انه ضاع
بعد كمية السب اللي في التليفون دي
احكيلي بس ايه اللي معصبك
انت عارف انت المستوصف
اللي بيفتح على اول المنطقة
بقى الدوشة دي كلها عشان مستوصف
دا انا كنت باحسبه منتجع صحي
دا بقالهم سنين بيبنوه
مهو بيقولك حصل عجز في الميزانية
والموضوع بقى يتاجل
يا ساتر
طلع بقى الحاج عبد الرحيم بتاع الفراخ
اتبرع ب100 الف جنيه
اه ما انا شفت اليافطة مكتوب عليها اسمه
ما شاء الله عليه رجل خير اوي
الحاج خليل بقى الفكهاني يسكت لا
راح متبرع ب150 الف جنيه
ايوة برضه ما انا شفت اليافطة
ما انا باعرف اقرا يا عم شلبي اسمه مكتوب
انت بقى ايه علاقتك بالموضوع دا
هنا بقى تكمن زتونة المشكلة
 ايوة
 انك فاكرني اني ما ليش علاقة بالموضوع
المستوصف بتاعك ولا ايه
ما انا اتبرعت زيي زيهم
 انت يا عم شلبي
 اه
 اتبرعت لمستوصف
 ايوة يا سعدني
انت فاكرني ايه
انا برضه انسان وباحب الخير للغير
انا محرج منك والله
انا اسف على كل الفترة
اللي اعتبرتك فيها راجل قذر وحلوف
وعبد للجنيه
ان بعض الظن اثم
بس ما قلتليش برضه يعني
انت ايه مشكلتك
رفضوا تبرعك
رفضوا يعملولي يافطة
ناكرين الجميل
انا اتبرع وما يتعمليش يافطة
هو انا اقل من عبد الرحيم ولا خليل
ابو مرعي السوري
برضه عملوله يافطة انا شفت
تيجي عندي انا ويبطلوا يفط
ليه هو انا اسمي مخل بالشرف
انا الحاج شلبي على سن ورمح
والله يا عم شلبي انت المفروض تتبسط
يعني انت عاملها لله ولمصلحة الغلابة
ما تولع اليافطة
انا معاك
بس اليافطة برضه
مش هتاثر على مصلحة الغلابة اوي يعني
وهتزود في مصلحتك
قول ما تتكسفش
مشكلة ضرايب صح
انا برضه والله كنت شاكك في موضوع الخير دا
يا ابني انا باحب الخير للغير
هاتجاحد على نفسي دا يبقى حرام
بس بقى بس
كفاية كلام عن الحلال والحرام
باقشعر من القذارة
روح يا عم شلبي خد الفلوس
طبعا هاروح اخدها
دول 500 جنيه من لحمي الحي
 كام
 500 جنيه
كل الفيلم اللي انت عامله دا
عشان 500 جنيه
دا اليافطة لوحدها تعملها 700 جنيه
انا كنت عارف
كنت عارف انك شبههم
انا غلطان ان انا جيتلك
روح يا رب يعملولك يافطة
ويكتبولك عليها ان انت اتبرعت ب500 جنيه
عشان يعروك زي ما عريت العمارة
صديقي الانسان وسط الضربات الجوية
اللي بتقوم بيها اسرائيل على قطاع غزة
واللي بيروح ضحيتها الاف الابرياء
معظمهم من الاطفال والنساء
وكلهم تقريبا مدنيين
طلع مفوض الاتحاد الاوروبي
اوليفر فارهيلي
في مؤتمر واعلن ان الاتحاد الاوروبي
قرر تعليق مساعداته التنموية لفلسطين
اللي هي تقريبا 691 مليون يورو
يعني مش ثروة يعني والله يا عم فارهيلي
خلاص يعني
هما القرشين المعفنين دول اللي هتذلونا بيهم
فارهيلي قال ان الاتحاد الاوروبي
باعتباره اكبر متبرع لفلسطين
قرر يحط ملف التنمية كله تحت المراجعة
القرار دا اثار غضب شديد جدا
والاتحاد الاوروبي اتراجع عنه
في اقل من يوم واحد
لكن رغم كدا كان قرار كاشف وفاضح
ومحرج لالاتحاد الاوروبي
لانه وضح
ان اللي بيتقال عليها مساعدات انسانية
هي في الحقيقة مش انسانية ولا حاجة
ومش بتتقدم لمجرد ان دا شعب محتاجها
وعايش تحت الحصار
لا دي بتستخدم كوسيلة
للتاديب والعقاب والتوجيه السياسي
مش لوجه الله يعني ولا حاجة
وبالتالي جايز مش المفروض اصلا
يكون اسمها مساعدات
ولا يكون حتى اسمها تنمية
والحادثة دي ما هياش فريدة خالص
او ما حصلتش قبل كدا
يعني انت بنفسك شفت ازاي استمر التضييق الشديد
على دخول المساعدات للفلسطينيين
في محاولة لعقابهم
اثناء ما كانوا بيموتوا تحت القصف الاسرائيلي
ومقطوع عنهم الميه والنور
ومش بيدخلهم اكل
الحصار الاسرائيلي على غزة
من قبل الحرب اصلا
خلى 80 من السكان
معتمدين على المساعدات الدولية
والنتيجة صديقي الانسان
ان حتى لو اسرائيل مش بتضربهم بالطيارات
فدايما ممكن المجتمع الدولي يستخدم
المساعدات دي كورقة للضغط ووسيلة للاذلال
طب ليه كدا صديقي الانسان يعني
ليه الفعل اللي المفترض ان هو بيتقدم
تحت مسمى المساعدة والخير
يتحول في لحظة لحاجة منحازة اوي كدا
وازاي فعل انساني زي الرغبة في المساعدة
يتوظف ويتحول عن مساره
عشان يبقى اداة للتاديب والتوظيف السياسي
وبعدين
هي ايه قصة المساعدات والتنمية دي اصلا
يعني ولو امريكا والدول الاوروبية دي اصلا
من زمان بيدوا مساعدات ومنح للدول الفقيرة
امال هي لسة ليه فقيرة لحد دلوقتي
هل دا عشان المنح قليلة مثلا
ولا عشان اصلا المنح دي ما لهاش فايدة
الحقيقة ان مساعدات الاتحاد الاوروبي
للفلسطينيين مش حالة شاذة
لا دا هو دا جوهر المساعدات
والمنح التنموية اصلا
ودا اللي بنكتشفه لما بنبص لتاريخها
استاذة الانثروبولوجيا الاجتماعية
روزاليند ايبن
بتقول ان الدول الاستعمارية
زي بريطانيا وفرنسا والمانيا
بدات في القرن ال19
انها تقدم مساعدات للدول اللي احتلتها
وبالتالي على ما جه القرن ال20
كانت المساعدات دي بتتقدم بشكل منتظم
للمستعمرات في افريقيا وامريكا واسيا
والدول الاستعمارية دي
كانت بتستخدم فلوسها ببساطة
عشان تبني بنية تحتية في المستعمرات
زي المواني والطرق والسكك الحديدية
وكتير من رجال الصناعة الكبار
ساهموا في المنح دي
زي فورد وروكفلر
اللي فيه مؤسسات باساميهم
بتدي منح لحد النهاردة
الدول الاستعمارية في الوضع دا
كانت بتطور البنية التحتية للمستعمرات ببساطة
عشان دا بيسهل عليها
استغلال المستعمرات دي اقتصاديا
لكن الفكرة ان حتى بعد استقلال المستعمرات دي
الدعم دا فضل مكمل برضه
كورقة للضغط السياسي
السبب في دا ان بعد الحرب العالمية التانية
العالم كان مقسوم جامد
ما بين المعسكر الغربي او العالم الاول
والمعسكر الشيوعي او العالم التاني
وكان فيه بقى العالم التالت
اللي هو المستعمرات السابقة
والدول اللي استقلت حديثا
وكانت مش محسوبة
ولا على العالم الاول ولا على العالم التاني
فبقوا يسموها العالم التالت
بدات امريكا والاتحاد السوفييتي
ان هما يستخدموا المساعدات والمنح دي
عشان يكسبوا الدول دي في صفهم
لكن امريكا اهتمت بالسياسة دي اكتر بكتير
ودا خلاها بقت اكبر جهة
مانحة للمساعدات في العالم كله
والمنطق المعلن للمساعدات دي
كان ان دول العالم التالت دي
تاخد فرصتها وتتقدم هي كمان
وعشان ما يفضلش واضح ان المساعدات دي
مرتبطة بالمواقف السياسية لبلاد العالم التالت
كتير من المساعدات دي
بقت مسئولية المنظمات الدولية
اللي المفروض انها مستقلة
وبتخدم مصالح جهات متعددة
زي الامم المتحدة
او البنك الدولي وصندوق النقد
وعلى ما وصلنا الستينات
كانت حتى الدول الاوروبية
اللي ما كانش عندها مستعمرات زمان
شافت اد ايه المساعدات دي ممكن تبقى مفيدة
لعلاقاتها بدول العالم التالت
وبدات هي كمان تطلع منح تنموية
عشان تقوي موقفها خارج حدودها
من بداية الالفينات حصل تغييرات معينة
في ميزان القوى العالمية
ادت لظهور فلسفة جديدة
في موضوع المساعدات دا
واللي حصل ان بعض البلاد
اللي كانت سابقا بتتلقى مساعدات
بقت دلوقتي
قوى اقتصادية وسياسية مهمة في حد ذاتها
وابرز مثال على دا دولة زي الصين مثلا
الصين كانت قبل كدا دولة بتتلقى مساعدات
فهي عارفة المنطق السياسي
اللي بيحكم الموضوع دا
وبالتالي لما تبدا هي تقدم
ما يشبه المساعدات
بتشوف الموضوع دا بطريقة تانية خالص
بتشوفه كتعاون تنموي مثلا بين بلدين
ما فيش فيه العلاقة الراسمالية
بتاعة بلد كبير بيدي بلد صغير دي
من باب العطف يعني او العطاء
لا بتروح تقول للناس بوضوح
احنا لينا مصلحة عندكم
فاحنا هنديكم الفلوس دي
تعملوا بيها الحاجة الفلانية
واحنا في المقابل هناخد كذا
ناس كتير بتشوف المنطق المباشر دا
احسن من منطق المنح والمساعدات الغربي
اللي هو عامل نفسه فاعل خير دا
في علاقة الصين بالدول الافريقية مثلا
الصين بتتولى مشاريع البنية التحية
للدول الافريقية
وبتديهم قروض سخية احيانا
في مقابل انها تاخد منهم المواد الخام
اللي بتحتاجها في صناعتها
وطبعا بتاخد امتيازات كبيرة جدا
في شرا المواد الخام دي
طبعا صديقي الانسان
دي سياسة امبريالية برضه اكيد
بس اللي بيدافع عنها بيقول انها
على الاقل واضحة في اهدافها وفي لغتها
ومش بتدعي حاجة هي مش عليها
لكن طبعا هي فيها ادعاء برضه يعني
هي بتدعي مثلا ان الطرفين متساويين يعني
يعني الصين والدول الافريقية الصغيرة
اللي بتدخل معاها صفقة زي دي
ودا مش حقيقي طبعا
والواقع هو نفس العلاقات الاستعمارية
بتاعة القرن ال19
انا هاديك بنية تحتية
تسهل نقل المواد الخام واستخراجها
وبعدين هاخد منك المواد الخام دي
استفيد انا بيها
وارجعلك تاني بعد شوية
ابيعلك المنتجات اللي انا عملتها
من المواد الخام دي
وانت بتشتريها بشوية الفلوس البسيطة
اللي عرفت تعملهم بعد التنمية
في الحالتين فيه طرف قوي وفيه طرف ضعيف
وفيه طرف على المدى الطويل بيطلع اقوى
وطرف بيطلع اعتمادي اكتر وعاجز عن انه يستقل
عن دورة المنح والقروض والمساعدات دي
هتقولي طيب بس يعني في الاخر مهما كان
المنح دي بتساعد الدول الفقيرة
في انها تتغلب على الفقر
يعني الكل مستفيد
حتى لو موازين القوى مش معدولة
للاسف صديقي الانسان
انا عندي ليك اخبار هتزعلك جدا
دامبيزا مويو وهي اقتصادية من اصل زامبي
اشتغلت في بنك جولدمان ساكس والبنك الدولي
بتقول في كتابها المساعدات الميتة
او ال 
انه مش بس الكلام دا مش حقيقي
لا دا كمان عكس الحقيقي
فمثلا رغم ان افريقيا اتلقت
اكتر من تريليون دولار مساعدات تنموية
في حوالي 50 سنة
فهي مش بس فشلت في تحقيق تنمية مستدامة
دي كمان حالها بقى اسوا من قبل كدا
ايوة افريقيا فعلا صديقي الانسان
هي القارة الوحيدة
اللي الفقر بيزيد فيها مش بيقل
عكس باقي العالم
يعني مثلا ما بين 1970 و1998
ودا كان اكتر الاوقات
اللي كانت افريقيا بتستقبل فيها مساعدات
معدلات الفقر المدقع زادت من 22 ل40
يعني اتضاعفت تقريبا
في نيجيريا لوحدها
اللي هي من اغنى الدول الافريقية اصلا
نسبة الفقر زادت من 45 ل70
مويو بتقولنا ان النهاردة افريقيا
هي القارة الوحيدة
اللي متوسط عمر الانسان فيها اقل من 60 سنة
ومش بس كدا دا منطقة جنوب الصحراء دلوقتي
هي افقر منطقة في العالم
وكل حاجة فيها دلوقتي هي اسوا من السبعينات
لما بدات تستقبل مساعدات كتيرة اصلا
معدلات معرفة القراية والكتابة والصحة العامة
وكل المؤشرات الاجتماعية تقريبا
دلوقتي بقت اسوا
دامبيزا مويو شايفة
ان المساعدات التنموية والشروط اللي بتحطها
عشان الدول الفقيرة
تلتزم بسياسات اقتصادية معينة
بتادي لاحباط اليات المساءلة
واستنزاف المواهب
وبتشيل الضغوط اللي ممكن تصلح
السياسات والمؤسسات المحلية
وبتضمن ان راس المال الاجتماعي يفضل ضعيف
والبلاد دي تفضل فقيرة
غير انها كمان بتزاحم الصادرات المحلية
وبتزود مخاطر الصراع
خصوصا في قارة زي افريقيا
استاذ الجغرافيا الاقتصادية بريت كريستوفررز
بيحاول في كتابه
حياتنا في محافظهم الاستثمارية
يقولنا ازاي الشركات
بين القطاعين العام والخاص
مع مساعدات التنمية المحلية والدولية
بتادي في الاخر لاثراء الشركات الخاصة
الشركات الخاصة بالتدريج
بتبلع البنية التحتية العامة
اللي بتعتمد عليها حياتنا
فمثلا شبكات الموبايل والمستشفيات
والعيادات وشركات الخدمات المالية
لو ما كانتش اصلا متخصصة
بتبدا تشتغل جنب الخدمات العامة
وتحل محلها بالتدريج
فبدل المواصلات العامة مثلا
يبقى فيه شركات و
بتستثمر في مجال المواصلات
وتبدا الشركات دي
تتلقى منح واعانات حكومية ودولية
باعتبارها بتحل ازمات اجتماعية
ودا بيكون سبب في اثراء رجال الاعمال المحليين
خصوصا لو ليهم علاقات بالشبكات الدولية
وفي نفس الوقت احلال البنية التحتية العامة
واهمالها اكتر ما هي اصلا مهملة
والنتيجة في حالة افريقيا
انه 73 مثلا من مشاريع البنية التحتية
تحت رعاية مستثمرين اجانب
وبالتالي خاضعة لمنطق الربح والخسارة اصلا
مش للحاجات الاجتماعية للناس
ويمكن دا هو مربط الفرس صديقي الانسان
النقلة اللي حصلت من ارتباط المساعدات
بحاجات الناس واحتياجاتهم
لانها تبقى محسوبة ومربوطة
بالربح وبالعائد وبالنجاح المتوقع
موقف البشر من الفقر
ورؤيتهم ليه بامتداد التاريخ
كان عامل مهم جدا
في تصورهم عن الاحسان او الخير او المعونة
من اول القصص اللي بنقراها في الكتب المقدسة
زي السامري الصالح
اللي جت حكايته في انجيل لوقا
واللي ضمد جراح اليهودي
اللي اتعرض للسرقة والضرب
وزي قصة استقبال الانصار
للمهاجرين المسلمين في المدينة
وقسمة الثروة بينهم بالنص
وزي قصة القديس مارتن التروزي
اللي قسم العباية بتاعته نصين
عشان يشاركها مع واحد طلب منه المساعدة
كل القصص دي بتوصف المساعدة
بان هي عطاء غير مشروط
بتتقدم للشخص بغض النظر عن اي اعتبارات
من غير تفكير في احتمالية النجاح او الضرر
اللي هيحصل للي بيقدم المساعدة
وبتكون نابعة من الرحمة
قصاد حاجة الاخر وضعفه
وبتكون كمان عفوية
مش محسوبة بالورقة والقلم
في العصور الوسطى كانت المساعدات برضه
عفوية وغير محسوبة بنفس الطريقة
لكن مصدرها اتغير شوية
بدل ما كان العطف على الاخرين
او الشفقة عليهم
بقى الشفقة على النفس
الثقافة المسيحية انشغلت جدا
بمستقبل الروح وبالثواب والعقاب
ولان الكتاب المقدس بيقول ان
كان الاغنيا عندهم دافع قوي لمساعدة الفقرا
عشان ينقذوا نفسهم من التهديد دا
فمثلا كان الحكام والاقطاعيين من عاداتهم
انهم يسيبوا اعداد كبيرة جدا من المتسولين
يعيشوا في قصورهم
ويقدمولهم اكل وفلوس ومسكن
لدرجة ان عدد الناس اللي بتاكل ببلاش دي
في مدينة فرنسية مثلا زي كلوني
وصل في بعض السنين لحد 17 الف انسان
طبعا العالم الاسلامي برضه عرف التكايا
اللي هي كان الاغنيا بيعملوها
لاستقبال الفقرا
واللي كانوا بيعيشوا فيها
وياكلوا ويشربوا ويناموا ببلاش
لكن انا هنا مركز معاك على تاريخ المساعدات دي
زي ما اتشكل في الغرب
لان في العالم الحديث
الغرب بقى هو اللي بيقدم المساعدات
وبالتالي فالفهم الغربي للفقر والاحسان
هو المهم بالنسبالنا دلوقتي
في نهاية القرن ال16 وبداية القرن ال17
مع العلمنة والتحولات الراسمالية
اللي حصلت في الوقت دا
بدات الافكار دي تتغير شوية
الخوف على النفس من العذاب
او عدم دخول الملكوت قل
وتقديس العمل هو اللي زاد
ومعاه قل احترام الفقر
اللي بقى مصدر للتهديد والخطر
النتيجة كانت ان المدن الاوروبية في الوقت دا
كانت بتجمع الفقرا
وبتديهم حتة عيش وحتة فضة
وتطردهم برة ابواب المدينة
وبيتنادى عليهم من فوق الاسوار ويتقالهم
اذهبوا الى الرب
وابحثوا عن الخبز في مكان اخر
وبالتدريج بقى الفقير مدان
وبيتبصله على انه مصدر للجريمة
لكن في نفس الوقت
بدات المساعدة بالتدريج تتحول لصفقة
ولشيء مشروط ومحتاج يبقى ليه تمن ومقابل
بدا دا مثلا مع المساعدات
اللي كانت اوروبا بتقدمها للمستعمرات
بعد الجرايم الفظيعة
اللي ارتكبوها ضد السكان الاصليين
فكان لازم ان السكان المحليين مبدئيا
يتحولوا للمسيحية
او يبقوا مؤهلين للخلاص بحسب الكنيسة
عشان تتقدملهم المساعدات
لكن في نفس الوقت كمان
مفهوم الاحسان او المساعدة
خد ابعاد عالمية او كونية
لاول مرة في التاريخ
فما بقاش الانسان ملزم يقدم المساعدة
للفقرا اللي جنب بيته
لا دا الفقرا اللي في الناحية التانية
من العالم كمان مستحقين للاحسان
مفهوم المساعدة الحديث استوعب جواه
كل التراكمات والتشوهات والتحولات دي مع بعض
فهتلاقي ان فيه النزعة العالمية دي
اللي هي بدات مع التبشير المسيحي
لكن كمان المساعدات تعتبر اداة
للتدريب وتحويل المجتمعات او هندستها
وهو مفهوم اتطور مع الثورة الصناعية
واتحررت المساعدات تماما
من الجانب التعاطفي اللي فيها
وبقت بتتقدم
عن طريق مؤسسات واجهزة بيروقراطية
لكن في نفس الوقت حافظت على طبيعة
العلاقة الابوية اللي بتربط المانح بالممنوح
زي ايام الاقطاعيين كدا
والفقرا في القصور بتاعتهم
الكاتب الامريكي مايكل ادواردز
بيشوف في كتابه عن المجتمع المدني
ان التحولات اللي اتسببت في استحواذ الراسمالية
على العمل الخيري والتنموي
كان فيه تحريك
لمعنى الحياة الترابطية والتضامن
وان الراسمالية مش بس تعزز مكاسبها
بالسطو على العمل التطوعي
والاستفادة من التسهيلات التشريعية
والاستثمارية اللي بتتقدمله
زي مثلا الاعفاء من الضرايب للعمل الخيري
لكن كمان بتستفيد
من المعاني الاجتماعية والاخلاقية الاصيلة
اللي موجودة في حياتنا وضمايرنا
زي مد يد العون والمنح او العطاء
وبتوظف كل دا لمصلحة راس المال
وبالتالي يمكن جزء جدا
من محاربة التاسيس دا صديقي الانسان
هو اننا نحرر العطاء والمنحة تاني
من المعاني اللي اتراكمت عليهم دلوقتي
واللي خليتهم مشروطين بالنتيجة والربحية
والمواقف السياسية للي بيتلقوا المساعدات
نفكر تاني في العطاء او الوهب
باعتباره عفوي وغير مشروط
وبالتالي نحط المنح والمساعدات الدولية
في مكانها الصحيح
ممكن تبقى بتفيد بعض الفئات من الناس اه
لكن في الاخر
هي خاضعة لحسابات معقدة كتير جدا
بعضها سياسي وبعضها اقتصادي
واي مجتمع بيحاول يتحرر ويقوم على رجله
محتاج عند نقطة معينة يتعلم يستغنى عنها
لانها دايما وسيلة من وسايل الضغط
زي ما شفنا دلوقتي مثلا
في الحالة الفلسطينية
