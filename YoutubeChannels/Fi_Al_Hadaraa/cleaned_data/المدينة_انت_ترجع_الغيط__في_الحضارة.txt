ياه لو تثبت على المستوى دا
شايف يا اخي حلاوة نبتة الارض الطبيعية
مفيش احلى من الزرع
اه والله مفيش احلى من الزرع
فعلا مفيش احلى من الزرع
ريم انتي هنا من امتى
ها فكرت يا رضا
انا ما بفكرش
طب وانت يا محمد فكرت
فكرت في ايه انا كمان
عقارات مصر ووندرفور لاند
5 دقايق من التجمع
و5 دقايق من الهرم
و5 دقايق من زايد
و5 دقايق من طريق السويس
5 دقايق وهتقدملك
انتي عارفة يا ريم ان دا علميا مستحيل
ثانيا بصي كدا انا مش عارف اصلح الباب
يا محمد انا مش عايزاك
تشيل هم الفلوس كله بالتقسيط
ما الست بتتكلم في المظبوط والصح
رضا انا معاييش فلوس اغسل وشي
طب ولو قلتلك ان فيها باركينج خاص
و  ومدينة العاب مائية
ومركز طبي عالمي على بعد 8 متر من الوحدة
لا اموت انا كدا بقى انهار انا كدا
بتقولك فيها اريال
يعني هتغسل وشك يا سعدني
 انتم بتتريقوا عليا
 اكيد بنتريق
وبعدين يعني يا ريم مركز طبي
على بعد 8 متر دا فين يعني في المنور
طب ما تراضيها يا سعدني واشتري منها
يا ابني اخرس بقى
على فكرة بقى
الكومباوند دا افضل استثمار
مهو الاستثمار دا يا ريم
لما يكون انا معايا فلوس انما
انا منعدم الموارد
ماشي اللي تشوفه
سلام يا محمد
سلام يا
يا بيبي قوليلي يا بيبي
انا حاسس ياد يا رضا
ان البت دي عم شلبي زاققها عليا
رضا
يا رضا
يا رضا
ايه يا بيبي
بيبي انت لسة في ال 
قاعد مع اصحابي على القهوة الاسبوع اللي فات
بعد نهاية يوم عمل شاق
لقيت مالو صاحبنا بيميل عليا
وبيقولي خلاص انا راجع الغيط
دبيت خناقة مع مديري
تطورت الى تراشق بالالفاظ
وخايف لو رحت يوم تاني
تتطور الى اشتباك بالايدي
حياة المدينة دي ما بقتش تنفعني خلاص
انا محتاج هدوء
اروح اقعد بقى في بيت ابويا اربي شوية بط
وافطر كل يوم بيضتين ولقمة جبنة قريش
وجبرت على كدا
قلتله يا اسطى ركز
انت شكلك نسيت انك شغال  
هل تعتقد فعلا ان مؤهلاتك دي
هتساعدك في الحياة في الغيط
احنا عارفين انك بتعرف تحلب الافيه
لكن حلب البقر موضوع مختلف خالص
يا اسطى انت لو النت
قطع عنك ساعتين ورا بعض بتبدا تهوهو
لسة بقوله الكلمتين دول
وكان الذكاء الاصطناعي قاعد معانا صديقي الانسان
ببص في الموبايل لقيت اعلان كومباوند
اللي هما بيبقوا شبه خلفية سطح المكتب دول
مساحات خضراء وملاعب جولف
وهدوء عجيب ولا كانك ساكن في الربع الخالي
قعدنا نحسبها شوية انا ومالو
لقينا انه محتاج يصالح مديره ويكمل في شغله
مش اقل من 10 سنين كمان
عشان يبقى بيدفع الاقساط بالعافية
وجايز ما يعرفش برضه في الاخر
الواد بصلي بحزن
وقالي خلاص بقى زي ما تيجي
اقوم انا بقى الحق المترو بقى
عشان ما اتسوحش
صديقي الانسان هل احنا فعلا اتسوحنا
هي حياتنا بقت عاملة كدا ليه
يعني الواحد كل اللي كان عايزه بيت هادي
فيه احترام للخصوصية ومسموح بالزيارات
وشغل ياكل منه عيش وشوية خدمات حواليه
يعني يعرف يمشي ياكل يشرب
يشتري اللي محتاجه يبيع اللي مش محتاجه
على شوية ميه ونور وغاز
وطبعا انترنت سريع
يعني عشان نعرف انا وانت نتقابل هنا
وبس كدا اتعشت بسيطة اهي
امال مالها ناشفة كدا ليه طيب
كل شوية حد يقولك
انا جبت اخري من المدينة خلاص
الحضارة مش جايبة معايا سكة
انا فوضت امري لله وهعتزل المجتمع
مع انك صديقي الانسان خدت في منهج
الدراسات الاجتماعية في اولى اعدادي لو فاكر
ان الانسان
كائن مدني بالطبع واجتماعي بالضرورة
ولهذا يعيش في امم وجماعات ومجتمعات
وكل واحد يشيل اخوه
ومن هنا نشات المدينة وتقدمت وترعرعت
وكل هذا الكلام
اللي المفترض انك نجحت فيه ساعتها
طب اذا كان الانسان
زي ما بيقول كتاب الدراسات الاجتماعية
مدني بالطبع واجتماعي بالضرورة
ليه النهاردة بقى عندنا مشكلة
مع المدينة وعايزين نرجع الغيط
ليه المدينة ساعات
بتحس ان هي بتصعب حياتك مش بتسهلها
ايه لازمتها كل الدوشة والمواصلات
والزحمة والدخان والمباني
والامم اللي في الشارع فوق بعض
صديقي الانسان
انا حاسس ان المدينة بهوقت مننا
ما بقيناش عارفين نلمها خلاص
السؤال دا بياخدنا كمان لسؤال ابعد شوية
هل المدينة كانت فكرة كويسة في البداية
واحنا اللي بوظناها
ولا هي اصلا من الاول فكرة غلط
وما كانش ليها داعي
ربما يبدو ليك ان السؤال دا سؤال خيالي جدا
لكن الحقيقة ان السؤال دا كان اساسي مثلا
في تفكير الفلاسفة الفرنسيين في عصر التنوير
زي ديدرو وفولتير وجان جاك روسو
اللي كان شايف مثلا
ان حالة الطبيعة هي الخير المطلق
وصديقي الانسان كان عايش بحرية وسلام
لكن جت المدينة والثقافة
وهما اللي دخلوا الشر لحياته ونكدوا عليه عيشته
والفكرة دي مش مجرد فكرة شوية فلاسفة
معزولين عن الواقع في القرن ال18 ولا ال19
لا دي فضلت مكملة لفترة طويلة
من خلال الحركة الرومانسية
اللي كانت حركة في الشعر والادب
والثقافة الغربية بشكل عام
واحنا كمان اتاثرنا بيها بعد كدا
يعني في الستينات مثلا ولحد التمانينات
ممكن نعتبر الهيبيز
ممثلين للاتجاه دا في التفكير
كانوا بيكرهوا المدينة والحضارة
وشايفين اننا المفروض نرجع نقرب تاني للطبيعة
لان الحياة الطبيعية البسيطة دي
هي الحرية الحقيقية
والسعادة الحقيقية للانسان
ولحد دلوقتي انت ممكن تبقى بتشوف ناس
بيقرروا يمشوا ويسيبوا اللي وراهم واللي قدامهم
 تلاقي واحد دنماركي مثلا
كان  شركة في بلدهم
بقاله 10 سنين قاعد في سيوة
عياله بيلعبوا في التراب
ناس كتير بيقرروا يسيبوا المدينة
ويروحوا يعيشوا
في مدن ساحلية بعيدة وبسيطة ومحندقة
دا انت نفسك صديقي الانسان
يعني بتروح تقعد يومين في دهب
بتقول لنفسك خلاص هو دا
وتضرب البنطلون المشجر وتولعلك عودين بخور
وسيجارتين عشان الكلام يحلو
وتقول لاصحابك سيبوني يا جماعة
انا مش هطلع معاكم الاوتوبيس انا هكمل حياتي هنا
انا من النهاردة اسمي روح
وبعدين هنروح بعيد ليه
يعني صديقي الانسان
دا انت مش بس صحابك المدمنين
هما اللي بيقولولك لازم ترجع الغيط
دا شركات العقارات نفسها
كل اعلاناتها قايمة على الفكرة دي
تقولك كفاية مدينة بقى وزحمة وتلوث
ويلا نخلع ونروح نعيش في كومباوندات
ومجتمعات واماكن رايقة تعرف تشم فيها نفسك
يعني صديقي الانسان الوضع كالتالي
من ناحية عندك ناس عمالة تقولك
سيب المدينة ويلا نرجع للطبيعة
نقطف توت من الشجر وننام تحت القمر
ونعمل اكسسوارات شعر ونبيعها للسياح
ومن ناحية تانية الشركات عمالة تقولك
سيب المدينة وتعالى الكومباوند
وفكك بقى من حوار التقاطعات والميادين
والمكوجي اللي تحت بيتكم دا
الجو دا قدم خلاص انضف بقى
لو انت عايز تشتري ربطة بقدونس
فانت لازم تفول عربيتك وتطلع على طريق 12 حارة
تعدي 3 كباري و4 انفاق وكارتة ومعدية
وبعدين تركن في الباركينج
وتنزل تجيب اللي انت عايزه من المول
هو فيه ايه يا جدعان هو مفيش وسط
ايه خلى المدينة اصلا تبقى عبء للدرجة دي
عشان ما يبقاش عندنا حل تاني
غير حياة القرية او حياة الكومباوند
اول حاجة بتخطر على بالك
لما تيجي تجاوب على السؤال دا هي الزحمة
صديقي الانسان
كتير اوي من المدن فعلا بقت لا تطاق
ودا في كل مكان في الدنيا يعني مش عندنا بس
والكلام دا صحيح سواء كنت بتتكلم
عن نيويورك او عن السيدة زينب
الدنيا زحمة والزحمة معلية معدلات التلوث
ومعلية اسعار العقارات والخدمات
يعني النهاردة 60 من البشر عايشين في المدن
ودا بيخلي المدن زحمة جدا
مفيش شك في دا خلاص
بس انا هنا صديقي الانسان
جاي اقولك على راي تاني
واسمع مني للاخر وبعدين احكم بنفسك
الزحمة في حد ذاتها مش هي المشكلة
المشكلة في التخطيط العمراني للمدن
اللي هو عند نقطة تاريخية معينة
اتنقل من انه يبقى بيخدم الانسان
لانه يبقى بيخدم العربية الملاكي
يعني قبل انتشار
العربيات الملاكي صديقي الانسان
المدن بتاعتنا كان اسمها مدينة المشاة
طبعا هي اتسمت كدا دلوقتي
وقتها ما كانش اسمها كدا
لان المدن كلها كانت مدينة مشاة يعني
اللي هو تخطيطها كان بيركز على انه يدي اولوية
للمساحات اللي الناس تقدر تتحرك فيها
على رجليها
لما دخلت العربيات الملاكي في الصورة وانتشرت
المساحة اللي الناس ممكن تمشي فيها دي
بدات تصغر جدا
وتوصل لرصيفين على جنب الطريق
عشان العربيات تاخد الطريق كله
وبعد ما كانت ناس بتمشي في الشارع
ويتبادلوا السلع والخدمات والحياة الاجتماعية
الشوارع بقت تضيق على الناس اللي ماشية
عشان توسع للعربيات
طبعا المدن قبل العربيات ما كانتش جنة
بالعكس المدن ما كانتش مكان بهيج خالص
يعني طول عمرها تقرف
وكتير منها اتخطط بقصد
عشان يسهل قمع الثورات والانتفاضات مثلا
زي ما بنشوف في تخطيط مدن زي دمشق والجزاير
في زمن الاحتلال الفرنسي
او بتتخطط مثلا
عشان تبني اسلوب حياة برجوازي مرفه
زي تخطيط مدينة باريس سنة 1853
بس برغم كل دا
المدن دايما كانت محتملة يعني معقولة
لكن في وقت قصير جدا بتاع 50 او 60 سنة
المدن اتحولت من اماكن قابلة للحياة
ممكن تمشي فيها وتستمتع بالمساحات العامة
الى مجرد شبكة من الطرق الزحمة
والاشارات والعودام والتلوث
صعب جدا تمشي فيها خطوتين على بعض
من غير ما حد يشتمك او تشتمه
المشكلة الاكبر صديقي الانسان
كانت في الحل
المخططين وشركات التطوير العمراني
قرروا يضحوا بالمدينة عشان العربية تمشي
دا مثلا راي اندريه جورز
واحد من رواد علم البيئة السياسية
في مقاله
عن الايديوجيا الاجتماعية للسيارة
جورز بيقول
ان المخططين العقاريين دمروا المدن
لانهم قرروا يوسعوها جدا
ويمدوها على مساحات واسعة اوي
كانك بتاخد المدينة كدا تعملها ستريتش
فتبقى طرق واسعة وسريعة
بتربط ما بين مناطق سكنية اسمها الضواحي
اللي بقت بدل الاحياء بتاعت زمان
النموذج دا بدا في امريكا
وبعدين اتعمم في بقية العالم
جورز صديقي الانسان
بيشاور على مفارقة غريبة شوية فكر فيها معايا
وهي ان وجود العربية في البداية خالص
كان بيدي ميزة لصاحبها
الناس كلها ماشية على رجليها وانت راكب
كانك انت المفتح الوحيد في بلد كلها عميان
فالمشوار اللي الانسان
كان بيروحه بالعجلة في نص ساعة
بقى يروحه بالعربية في 10 دقايق
بعد شوية الميزة دي اتعممت
بقى ناس كتير عندهم عربيات
فكدا هتبقى الدنيا زحمة
الشارع ما يستحملش العربيات دي كلها
فبقت المدن تتبني على مساحات اوسع
بحيث تستوعب الزحمة والعربيات دي كلها
فبقى الشغل ابعد
فبقى المشوار اللي كان الانسان
بيروحه بالعجلة زمان في نص ساعة
بقى بيروحه بالعربية النهاردة
في نص ساعة برضه
دا غير طبعا انك ما بقتش تقدر
تروح المشوار دا من غير ما تستهلك بنزين
يعني اللي هو بياكل حتة محترمة من مرتبك
وحتة محترمة برضه من طبقة الاوزون
فالانسانية لقت نفسها في الاخر
ما وفرتش وقت ولا حاجة
لكنها ما بقتش قادرة تتحرك من غير بنزين
وطبقة الاوزوزن جابت دم
مش بس المدينة الجديدة اللي بانيناها
بقت متخططة عشان تخدم العربيات
قبل ما تخدم الانسان
لا كمان المدينة القديمة
اللي كانت متخططة على نظام زمان
ما بقتش قادرة تستحمل
الزحمة اللي فيها دلوقتي
فاتحولت لفوضى كاملة من الكلاكسات
والعوادم وخناقات السواقين
فانت اصلا ما بقتش عارف تعيش فيها
هو دا بالظبط اللي جورز يقصده بان المدن
اتطورت في صالح العربية مش في صالح الانسان
والنتيجة اننا بقينا واقعين في دايرة مغلقة
بيقول حسب تعبيره
صديقي الانسان
العربية بقت رمز للحياة العصرية الحديثة
اللي بتعتمد على تصميم
المدن الواسعة الجديدة دي
لكن المشكلة اعمق بكتير
من الزحمة والانتقالات والبنزين والكلام دا
الموضوع ممكن يبقى ليه نتايج
على المستوى النفسي كمان والفلسفي والوجودي
حتى انا والله العظيم في الاول كنت بستغرب
ازاي انتشار العربيات
ممكن ياثر علينا فلسفيا ووجوديا دي يعني
يعني لو العربيات ليها جانب فلسفي
كان على الاقل وانت داخل امتحان المرور
تقرا كتاب ابن سينا الاشارات والتنبيهات
بس الحمد لله ما فضلتش في الحيرة دي كتير
لقيت واحد عالم اجتماع حضري
اسمه روبرت بارك فهمني القصة دي معناها ايه
بارك بيقول ان
لما المدن الجديدة بقت واسعة كدا
دا اعاد تشكيل الانسان نفسه
شكل المدينة زمان لما كانت اغلب مساحتها
مشاعات للناس تتحرك فيها براحتها
كان بيخلينا احنا نفسنا اقرب لاننا
نرتبط ونتعلق بالمكان اللي عايشين فيه
والافراد اللي حوالينا ونحس بالانتماء
وتوفر المحيط الاجتماعي دا
كان بيحسسك بمشاعر بان انت ليك بيت او وطن
او جذور في المكان اللي انت عايش فيه
لو اتخانقت
على الاقل هتلاقي حد معدي يسد معاك
لكن لما بقت المدينة اوسع
فكرة المدينة اتقسمت
فبقى فيه مكان للشغل بعيد عن مكان السوق
بعيد عن مكان المعيشة
بعيد عن مكان اللعب وهكذا
اجزاء كتير ومفيش مركز واضح
المركز في الحالة دي بيبقى هو الطريق السريع
ودا مش مكان للاقامة دا مكان انتقالي
فالنتيجة ان حياتك بقت دايما في السكة
ومكان معيشتك مفيهوش تواصل
لا هو عبارة عن جزر بعيدة معزولة عن بعض
وانت مضطر تتحرك بينها طول الوقت
دا مش بس بيخليك
حاسس انك متبعتر ومتفرهد طول اليوم
لا دا كمان بيخلي
العلاقات بين الناس مختلفة جدا
بيوصف النوع الجديد دا من العلاقات
ريتشارد سينيت
في كتابه 
وبيقول ان العلاقات الاجتماعية اللي في المدينة
دايما بتكلفك الاحساس بالاغتراب طول الوقت
والاغتراب دا بسبب انك
طول الوقت لازم تلبس قناع جديد
تدخل المول بقناع
والنادي بقناع والشركة بقناع
كل قناع فيهم متحضر ومنزوع المشاعر
ومتناسب مع الجزء
اللي انت فيه دلوقتي من الحياة الاجتماعية
دا بما ان كل جزء بيبقى مفصول عن التاني
ولما نفضل نغير في الاقنعة دي باستمرار
بنحس بالغربة والتوهان
كاننا عابري سبيل
او كان مفيش ولا مكان بننتمي ليه
تدمير المساحات العامة دا
وتمديد المدن على طول عشرات الكيلومترات
وعزل الانشطة الانسانية عن بعض
مش بس سبب زيادة في مشاعر العزلة والاغتراب
لا دا كمان خلى تصور الناس
عن المكان اللي هما عايشين فيه تصور نفعي
ومعتمد على اللي المكان بيقدمهولهم
زي انه يكون جنب الشغل وفيه جنبه مول
وقريب من بيت ماما
وفي نفس الوقت برضه
يكون قريب من بيت حماتي
ودي علاقة في منتهى الانتهازية
وصعب جدا تطور جواك
اي شعور بالانتماء للمكان صديقي الانسان
الكاتب والفيلسوف الامريكي موراي بوكتشين
في كتابه حضرية بلا مدن
بيقول ان علاقتنا النفعية بالمدن دي النهاردة
خلتنا لما بنقول على مدينة
انها جديدة او حديثة مثلا
بيكون قصدنا ان المدينة دي
اتبنت على اساس الخدمات اللي ممكن توفرها
للناس اللي ساكنين فيها بس مش اكتر
امال المدينة
ايه الدور اللي ممكن تقدمه اكتر من كدا
ما هو برضه انا هعوز ايه من البيت يعني
غير ان هو يكون جنب الشغل
وبيوصلني للمدرسة ويكون جنبه مول
ايه دور المدينة اللي ممكن يكون اكتر من كدا
صديقي الانسان
اللي بيربط بين اي ساكن ومدينته
هي المظاهر الاجتماعية والثقافية
والدينية والعائلية اللي في المدينة دي
ان اهل المدينة يبقى ليهم مواصفات
ليهم كتالوج
عندهم ثقافة مشتركة وطبيعة مشتركة
كل دا اختفى طبعا
واتحولت الحكاية بس لاعداد ومساحات
بالطريقة دي المدينة بقت زيها زي اي سوق
لا هما يعرفوا بعض
ولا فيه بينهم اي روابط اجتماعية
اكتر من ان هما بيبيعوا وبيشتروا
وعشان كدا
المدن بتتقيم النهاردة بطريقة واحدة بس
واللي بيحدد نجاحها من عدمه هو انها تكون
حاضنة للاعمال والبيزنس والاستثمار
 ومش مهم خالص بقى ان هي تكون
مدينة عريقة او ليها ثقافة او نمط معين للحياة
يعني باختصار المدينة خدت شكل الشركة
يعني انت طالع عينك في الشركة الصبح
عشان ترجع تكمل حياتك في شركة كبيرة بعد الضهر
صديقي الانسان والله بشوفك بتصعب عليا نفسي
دلوقتي انت ليك حق طبعا تسالني
طب كل التطورات اللي انت بنوصفها دي
اللي بوظت علينا حياة المدينة
وخلتنا عايزين نسيبها ونهج كان سببها العربية
طب ليه من الاول
فضلوا العربية على حياة الناس
صديقي الانسان
العربية الملاكي مش مجرد الة وخلاص
وانما صناعة بتقوم عليها صناعات تانية كتير
وهي توام واحدة
من اكبر واهم الانشطة الاقتصادية في العالم كله
اللي هي انتاج الطاقة والبترول والبنزين
ما هي العربية ايه العربية يعني بنزين
وجودها مع كل شخص
كان جزء مكمل للتوسع في تجارة الطاقة
واعتماد المدن الجديدة عليها بشكل كامل
اعتماد المدن على الطاقة
دا مش بس قلب نظام يومك
وخلى عندك نقص دائم في فيتامين د
لا دا كمان خلاك
لو حصلت حرب في اخر الدنيا
اسعار الطاقة تولع
وتلبس انت وانت قاعد مكانك هنا
الوضع دا قد يبدو كارثي
من وجهة نظر شخص عايز يعيش في روقان زيي وزيك
لكن من وجهة نظر منتجي الطاقة
هي دي الطريقة الوحيدة الصح للحياة
انك تبقى نايم صاحي واقف ماشي
عمال بتحرق بنزين
لانه في الاقتصاد الحضري الجديد دا
عشان تعمل اي حاجة في حياتك حرفيا
لازم تحرقلك شوية بنزين
عشان كدا مثلا
اول حاجة اتعملت في الدول الاوروبية
اللي هي متقدمة ومرفهة شوية دي
لما بداوا يهتموا شوية بالبيئة
والوضع المنيل اللي بقت فيه
قالك بس لف وارجع تاني
محتاجين نعكس العملية
بتاعت تطوير مدن السيارات دي ببساطة
ونرجع تاني نهتم بمدن المشاة
قوم يا اخويا انت وهو اتلحلح واركبوا عجل
خلاص هنقفل المدن دي في وش العربيات
مفيش عربيات هتعتبها تاني
الكلام دا بيحصل فعلا
في مدن كتير في الدول الاوروبية
ان الشوارع تتقفل قدام العربيات
وتتحول لشوارع مشاة بس او عجل
ودا لاننا ادركنا اخيرا
ان الاعتماد على الطاقة بالصورة المكثفة دي
مكلف جدا وخطر جدا على المدى البعيد
لدرجة ان شركات العربيات نفسها
زي تويوتا ومرسيدس
دلوقتي بقوا يخططوا لمدن من غير سيارات
وبتشتغل بالطاقة المتجددة
يعني حتى شركات السيارات ذات نفسها
بتغير نشاطها عشان تلاحق التطورات الحضرية
اللي بتحصل في العالم الاول
طبعا صديقي الانسان
يعني الدول الاوروبية المرفهة دي
قعدتلها بتاع 3 ل4 قرون بتسرق في موارد
فدلوقتي براحتهم بقى
عايزين يركبوا عجل يصطادوا سمك
ينزلوا يجروا ورا بعض
ويحدفوا صلصة في متحف اللوفر
عادي ما لناش دعوة
بلاش بس قدام
الاقيك جاي في التعليقات بتقولي
شاهد رئيس وزراء فنلندا يركب المترو
يا اخي جاك 100 عفريت يركبوه
صديقي الانسان سيبني في حالي انا على اخري
انا اصلا راجع البيت دا
راكب ميكروباص الترامكو بتاع الكيت كات
اللي هو شبه التابوت دا
فما تعصبنيش الله يرضى عليك
الاهتمام بمدن المشاة دي
مش بس حاجة مرفهة وفانسي
نتفرج عليها بتحصل في اوروبا ونستعجب
لا دي ضرورة انسانية حقيقية فعلا
عايزين مساحة عامة عايزين مدن مشاة الله
عايزين مدن نعرف نعيش فيها
من غير ما نحس بالاضطراب
ومن غير ما نبقى بنصرف فلوس اد كدا
علشان نعرف نمارس ابسط حقوقنا الادمية
زي التمشية والتامل في الخلق
لان زي ما المدينة الحديثة
بتاعت السيارات دي
ما كان ليها تاثيرات سلبية على احساس الانسان
بالانتماء للمكان وعلى علاقته بذاته
ففي المقابل المدينة اللي انت بتقدر تمشي فيها
وبتتفاجئ بحاجات غريبة وغير متوقعة
وتلاقي فيها حياة جديدة بتحصل قدام عينيك
كانت دايما مصدر ابداع ما لهوش نهاية
للفلاسفة والادباء والفنانين
ونهاية المدينة دي
ممكن ييجي معاها فقر للخيال والروح
يعني مثلا ادباء القرن العشرين
في اوروبا وامريكا
كانت كتير من الكتب اللي كتبوها
قايمة على تجربة المشي ومراقبة الحياة دي
فيه شعراء
زي ادجار الان بو او شارل بودلير
او كتاب كلاسيكيين كبار
زي بلزاك وروبرت فالزر وفيرجينيا وولف
كان انتاجهم الادبي مرتبط ارتباط وثيق
بتجربة التمشية في المدينة دي
والتامل في حياة الناس وانواعهم
وانماط حياتهم المختلفة والغريبة احيانا
ودي حاجة صديقي الانسان
انت مش ممكن تعملها في المول
لان المول مفيش فيه اي مفاجات
الناس اللي فيه نسخ من بعض
يا راجل دا حتى مغنيين الراب
مثلا في مصر
بيطلعوا من الحاضرة والورديان
والعباسية والزيتون
او حتى من احياء قديمة وعريقة
زي الزمالك والهرم والمعادي
لكن بذمتك عمرك قابلت رابر من التجمع
مش معنى كدا
ان مفيش رابر ممكن يطلع من التجمع
بس الجو في التجمع عمره ما هيكون
بيساعد على الابداع بنفس الدرجة
يمكن دا يكون مثال بسيط جدا
لكنه بيخلينا محتاجين نفكر بجدية كبيرة
في طبيعة اللي مفتقدينه على المستوى الروحي
لما حياتنا بتتنقل من المدن القديمة
للضواحي ومدن السيارات
انا عارف والله صديقي الانسان
ان المدينة ضاقت علينا
والواحد ما بقاش عارف يمشي على الرصيف
ومهم كمان نسال اذا كان المدينة القديمة دي
محتاجة نرجع نهتم بيها ولا كفاية اوي
اننا نعمل طرق سريعة تعدينا من فوقها
عشان نروح حتت فاضية ونضيفة
وما فيهاش حد فارش على الرصيف
يسالني صديقي الانسان
ويقولي بعد الكلام اللي انت بتقوله دا كله
انت ما قلتليش انت منين
صديقي الانسان انا من القناطر الخيرية
يعني عارف سعيد بتاع الجونة
خلي عم رجب عضمة على ايدك الشمال
وانت جاي خش شمال تاني
تبقى تيجي بقى
نشرب شاي مع بعض صديقي الانسان وناكل توت
يلا هستناك في رعاية الله
