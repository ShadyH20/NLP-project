اهي يا راجل
يا اخي يا اخي دي كورة تروح يا اخي
معلش بس انا حاسس برضه
ان السنغال هتعملها
يا عم كتر خير الدنيا
دول بيلاعبوا فرنسا بطلة العالم
خلينا نشوف احنا ورانا ايه
ما وراناش حاجة يا عم شلبي
ملعون ابو نسلك واسلافك
انا ممكن اخش اعملنا نسكافيه صح
خليها بين الشوطين عشان نركز
يا رب الساعتين دول يعدوا على خير
يا رب ما يلعبوا وقت اضافي
باصي بقى ايه الانانية دي
امال صحيح
فين صاحبك اللي هو اسمه رضا دا
دا عيل تلفان وبيتعاطى
دا كويس ان انت خلصت منه يا محمد
احلى سهرة واحلى مجال
واحلى ماتش على نجوم افريقيا
اعوذ بالله ايه اللي جابك
ايه يا محمد مش تقول ان الجدع دا جاي
ايه يا سعدني
الناس دي مش طايقالي كلمة ليه كدا
وجازين على سنانهم
مسكين رضا
مسقط انه متخانق مع شلبي 4 مرات
وسامح عامله محضر عدم تعدي
السنغال مضغوطة
بس حاسس ان هي هتعمل حاجة
الرهبة يا ابني
دول بيلاعبوا الديوك
فرارجية يعني
ياه انا ايه اللي وصلني لكدا
انا ليه عمري بيضيع هنا
حاسب حجز عليه
جول
انت فرحان على ايه
دي فرنسا اللي جابت جول
والله السنغال
يا ابني بص كدا على النتيجة
اه دي فرنسا لا مؤاخذة
اصل العيال شكلهم افارقة مش فرنساويين خالص
يا جاهل مهو منتخب فرنسا مجنس
يعني معظم اللعيبة اصلا افارقة
لا مؤاخذة ايه اللي زانقهم المزنق دا
من قلة اللعيبة عندهم
خد بالك السنغال فرقة تقيلة
حريتة لعب طوال ال90 دقيقة
جري كتير ومهارة اقل
طبعا الشمس هناك كلها 
بتنشف عضمهم
اه دي فقرة بقى
يلا نحط عشر سكان العالم في قالب واحد
ونوصفهم كانهم بني ادم واحد
عارفها انا دي
افارقة
يا ابني دا كفاية الفاكهة عندهم
دا بيقولك حباية الموز بتاعتهم
اد السباطة عندنا
تقيلة يعني
والله يا شيخ ما فيه اتقل من قعدتك
كل دا بق
اه صحيح اوعى يا محمد يكون عندك
شغل ولا تصوير واحنا معطلينك ولا حاجة
ما تقولش كدا يا سامح يا ابني البيت بيتك
 هزعل منك والله
 ربنا يخليك يا عم شلبي ربنا يخليك
اعزم مهو كان ورث جدك هو
الله يرحمك يا جدي
انت اللي رميتني على الاشكال الوسخة دي
ما انا كنت قاعد مرزي لوحدي
لا حد بيكلمني ولا بكلم حد
كان لازم يعني اورث ام الشقة دي
في ام العمارة دي
مع ام السكان دول
دا مفيش حاجة اوسخ من كدا ممكن تحصل
جول جوا الجول
السنغال بترد اهو
بس يا عم انت وهو بس دا جول فينا
يا اخي بقى يا اخي
صديقي الانسان شفت مسلسل كليوباترا
اللي هو بتاع نتفليكس دا
بيقولك ايه
مطلعين الملكة كليوباترا سودا
تقولهم ايه يعني عايزين يقولولك ان اللي بنوا
الحضارة المصرية في الاصل هما الافارقة
الجماعة بتوع الافروسنتريزم
اللي بيقولوا عليه دا صديقي الانسان
لما الواحد جه يدور وراهم
عشان يفهم هما بيقولوا ايه
او ايه الفكرة بتاعتهم يعني
ايه السردية اللي هما جايين بيها
وليه الناس بتشتمهم وتتخانق معاهم
طلع ان من ضمن رؤيتهم
او من ضمن اللي فكرتهم قايمة عليه
هو ان القبائل الافريقية زمان هاجرت
في البداية خالص من جنوب صحراء افريقيا
لشمالها وعاشت على ضفاف النيل
دول هما اللي كانوا البذرة الاساسية للشعب
اللي صنع الحضارة المصرية اللي قبل الميلاد
وهما اللي عملوا الحاجات اللي السياح
بييجوا يدفعوا فلوس عشان يشتغلوا عليها دي
وان الحضارة المصرية القديمة دي
ما كانتش هي الحضارة الوحيدة يعني
اللي قايمة في الوقت دا وفي الحتة دي من العالم
انما كان فيه حضارة تانية في السودان
اسمها حضارة الكوش
وان حضارة الكوش دي حكمت مصر
في اوقات ضعفها وعملوا فيها امبراطورية كبيرة
لحد ما وقع الغزو الاشوري على مصر
وطردوهم منها
بيقولك مش بس كدا دا كمان جذور الحضارة
اللي افريقيا قدمتها للعالم دي
هي اللي اتبنى عليها
كل اللي الانسان وصله النهاردة
وبالتالي لازم كتب الدراسات الاجتماعية
اللي في مدارس العالم كله تقول الكلام دا
وتدي لافريقيا حقها في التاريخ
ومن وجهة نظرهم
الكلام بتاع انهم اصل الحضارات دا
ما حدش بيقوله
ومفيش اي دراسات او مجهودات بحثية
عن فضل افريقيا على سائر الكوكب
عشان العالم كله عنصري بس مش اكتر
ومش بيديهم حقهم التاريخي
طب صديقي الانسان لو هما فعلا اصحاب الفضل
في الحضارة المصرية القديمة زي ما بيقولوا
امال احنا عملنا ايه
قالك احنا شوية مهاجرين على شوية محتلين
واخد بالك بالاضافة الى شوية مستعمرين
جينا نسبنا الحضارة بتاعت الناس الطيبين
ذوي البشرة السمراء دي لنفسنا
طب صديقي الانسان يعني
هل الكلام دا صح احنا ولاد مين
ممكن بقى هنا نقعد نجعر لحد الصبح
ونقول احنا هنا من قبل التاريخ من ايام
ما كان اسمها كيميت وبنتكلم بالهيروغليفي
بس انت تعرف صديقي الانسان
ان مصر دي بلد قديمة جدا ومعتقة
بشكل يصعب استيعابه احيانا
زمنيا مثلا كليوباترا اللي حكمت
في القرن الاول قبل الميلاد
تعتبر اقرب في المسافة الزمنية
من وقتنا الحالي 2023
مقارنة بزمن الاهرامات وابو الهول
يعني المسافة التاريخية
اللي بيننا وبين كليوباترا
اقل بكتير من المسافة التاريخية
اللي بين كليوباترا وبين بناة الاهرامات
اللي هو كان سنة 2560 قبل الميلاد
صديقي الانسان
انت من كيميت يا لا ولا من فين
عارف صديقي الانسان لو تقولي انت مين
انا كنت اقولك حاجات كتير اوي عنك بس يلا
الخناقة دي بقى صديقي الانسان
بنسمع عنها من حين لمين كدا
كل ما الناس بتوع الافروسنتريزم دول
صيتهم يذيع اكتر
وتلاقي ليهم تاثيرات على مؤسسات اعلامية
موجودة في هوليوود او شبكات زي نتفليكس
تلاقيهم مطلعين كليوباترا سودا فعلا
طب لو خدناها واحدة من الاول
وسالنا نفسنا
اذا كانت كليوباترا بيضا ولا سودا
هنلاقي ان الملكة المصرية
بنت بطليموس الثاني عشر
مشهور عنها انها كانت جميلة بل وساحرة
 يعني صديقي الانسان
وانها الله يرحمها
نص شباب كيميت كانوا بيجروا وراها
وهي اللي كان عندها كيميت مينت اشيوز
من اكتر من 20 سنة
خرجت واحدة اسمها سوزان ووكر
وهي باحثة اثار اشتغلت منسقة في معرض
الحضارة المصرية القديمة في المتحف البريطاني
والست دي عملت كتاب
هي ومجموعة من الباحثين التانيين عن كليوباترا
طلعت الست دي بتقول ان جمال كليوباترا
اللي جنن الرجالة دا
ما هو الا مجرد اسطورة
وفي الغالب مش صحيحة
وعرضت شوية من العملات الفضية
اللي اتعملت في زمن كليوباترا
وكانت العملات دي بتحمل نقوش
ممكن تدينا فكرة عن شكل كليوباترا
عشان تدلل بيها على وحاشتها
او انها ما كانتش بالجمال اللي احنا فاكرينه
بص بصة معايا كدا صديقي الانسان
طبعا الكلام كله في الصورة دي
على مناخير كليوباترا
لدرجة ان الفيلسوف الفرنسي بليز باسكال
قال في القرن ال16
ان لو مناخير كليوباترا كانت اقصر شوية
شكل العالم كان ممكن يتغير
تنمر دا ولا مش تنمر صديقي الانسان
تنمر فلاسفة
طبعا علماء المصريات حاولوا ينفوا الكلام دا
وقدموا صور ونقوش تانية
يقولوا بيها لا كليوباترا كانت قمر
دا حتى شبه الفنانة سوسن بدر
لكن اللي الطرفين متفقين عليه صديقي الانسان
انها حتى لو ما كانتش جميلة الوجه
فواضح انها كانت جذابة
وشخصيتها قوية وعاملة قلق
الجدل ما صفصفش على حاجة غير ان الشكوك
حوالين جمال كليوباترا فضلت مجرد شكوك
طبعا احنا قبل كدا كنا فاكرين
ان كليوباترا بيضا
وشبه الفنانة اليزابيث تايلور
لحد ما نتفليكس
طلعت قدمتها في شكل بنت سمرا
طلع حبة اصدقاء انسان تسب وتلعن
عشان هوليوود دمرت الصورة
اللي كانت في خيالنا عن كليوباترا
رغم ان الصورة دي هي اصلا
اللي كانت زارعاها في دماغنا من الاول
طيب الناس دي لما تقول
ان كليوباترا كانت سودا
وان هما اصحاب الفضل
في الحضارة المصرية القديمة
ومن ثم باقي حضارات العالم هيستفيدوا ايه
هل اخواتنا الافارقة بيقولوا كدا مثلا
عشان هما عايزين ياخدوا مننا نسبة
على تذاكر المتحف المصري الجديد
هينصصوا معانا في الاهرامات مثلا
يعني لو اثبتوا وجهة نظرهم
ايه اللي احنا ممكن نخسره
وايه اللي هما ممكن يكسبوه
صديقي الانسان عشان نفهم
ايه هي المركزية الافريقية
اللي بيقولوا عليها دي او الافروسينتريزم
لازم الاول نفهم المركزية الاوروبية
ركز معايا صديقي الانسان ناخد شفطة
ونرجع لموضوعنا
الحضارات كلها صديقي الانسان
من وجهة نظر الاوروبيين
هي حضارة انسانية واحدة
لكنها مترتبة على شكل هرمي
بتبدا الحضارة دي
طفولتها عند الانسان البدائي
وبتنضج كل ما بتقرب من الانسان الغربي الحديث
اللي قاعد فوق على راس الهرم
عشان نفهم قصدهم
تعالى نرسم الحضارات بشكلها الهرمي دا
زي ما هما كانوا متخيلينه
الاوروبيين بيشوفوا جغرافيا العالم
من خلال الشكل الهرمي دا صديقي الانسان
اللي بتلاقي فيه
قاعدة الهرم المجتمعات الافريقية
اللي الاوروبيين حكموا عليها
انها مجتمعات بدائية لا بتعرف قراية ولا كتابة
وفوق منها بشوية الحضارات اللي جت بعدها
في الشرق الاوسط والشرق الادنى
واللي على ايديهم
اتطورت الكتابة والدين المنظم للدولة
زي الحضارة الفرعونية والعربية
في نص الهرم دا
وعلى قمة الهرم بقى
شافوا نفسهم واقفين كاسياد على العالم
واللي دليل على سيادتهم دي
هي العلوم والتكنولوجيا اللي قدموها للعالم
عشان تبقى الحضارة الغربية حسب كلامهم
هي الحضارة الاعظم
واللي جذور عظمتها دي جاية
من تاريخها اليوناني والروماني القديم
وجاية من العظمة اللي عملوها زمان
اينعم يعني احنا في اوروبا
عدينا بفترات مظلمة في تاريخنا الوسيط
لكننا برضه رجعنا نعمل عظمة تاني
ثورات علمية وفتوحات عسكرية
وتجارة غطت العالم كله
مش محتاج اقولك صديقي الانسان
ان النظرية الهرمية دي للتاريخ والجغرافيا
 مليانة افكار عنصرية اد ايه
من ضمنها مثلا ان هما شافوا الافارقة
من ضمن الشعوب الاقرب للانسان البدائي
يعني على حسب ادعائهم
جماجمهم شبه اسلافهم القرود
صديقي الانسان بقى طبعا دلوقتي
هيسيب العنصرية ويقفش في الموضوع
اللي بيحب بيقفش فيه على طول
ما قلتلك على حسب ادعائهم يا عم
وعملتلك بايدي كدا
صديقي الانسان ارجوك عندي ليك طلبين
الطلب الاول ما تبقاش ضيق
يعني الواحد ما بقاش عارف يتكلم كلمتين منك
والطلب التاني انت عارفه
بطلبه منك دايما ما تبجحش في الكلام
طيب من وجهة نظر المركزية الاوروبية
زي ما قلنا الافارقة ذوي البشرة السمراء
هما كائنات بدائية بالنسبة للاوروبيين
طب بالنسبة للحضارات العربية والشرق الاوسط
اللي هما احنا يعني
الناس اللي طوروا في الكتابة والدين
وحطوا بذرة للعلوم دول
نص الهرم يا اخي
ما جابش سيرتي ما قالش حاجة
جاب سيرتك صديقي الانسان ما تقلقش
قالوا ان العرب دول شعوب خيالها واسع
حلو
لكن فكرها ضيق
وعشان كدا هيفضلوا متعصبين الله
وان الاوروبيين واقع عليهم عبء تنوير
الشعوب التانية اللي زينا كدا بعلمهم ومعرفتهم
وخد عندك من الاحن دي
بقى كتير صديقي الانسان
واللي هتلاقيلها اثر لحد النهاردة
في افكار اليمين الابيض المتطرف
المؤرخ الهندي ديبيش شاكرابارتي
استاذ التاريخ بجامعة شيكاغو
بيقول في كتابه اقلمة اوروبا
ان بسبب ان اوروبا طلقت جيوشها على العالم
من اول القرن ال16 لحد القرن ال20
واللي ما سابوش فيها بلد
غير لما استعمروها وكلوا وشربوا من خيرها
بقت اي بلد ما تقدرش تفكر في التاريخ بشكل عام
او في تاريخها هي بشكل خاص
غير لما تعدي على تاريخ اوروبا
فاللي احنا بنقول عليه تاريخ عربي دا
او تاريخ هندي او حتى تاريخ تايواني
ما نقدرش نتصوره او نفكر فيه
الا لما نحطه في سياق تاريخ اوروبا
نظرا لان اوروبا
ما سابتش حد في حاله الا لما طالته
وعشان كدا اوروبا
بقت مربوطة بكل تواريخ العالم الجديد
ما تقدرش تشوف تاريخك
غير لما تشوفه كجزء من تاريخ اوروبا
ما بقتش تقدر تبص لنفسك
غير بعيون الاوروبيين
وبناء عليه ما بقاش فيه تفكير في التاريخ
غير عن طريق فكرة ان اوروبا هي الاصل
وهي مركز العالم
وهي دي المركزية الاوروبية صديقي الانسان
هنا بقى نقدر نفهم المركزية الافريقية
على انها طريقة الافارقة
للهروب من الرواية الاوروبية دي للتاريخ
وعايزين يعملوا دا عن طريق ان هما يتكلموا
عن الدور اللي قامت بيه الحضارات الافريقية
زمان في صناعة التاريخ
قبل بقى ما ييجي اليونانيين والرومان
اللي الغرب النهاردة بيتعايقوا بيهم
وشايفين نفسهم احفادهم
الموضوع قد يبدو 
ولكنه سعي لاعتراف العالم بيهم
بانهم هما كمان كان ليهم دور
في التاريخ زيهم زي غيرهم
واحد من اهم المساهمين
في حركة الافروسينتريزم دي صديقي الانسان
هو المؤرخ السنغالي شيخ انتا ديوب
الراجل دا مش مؤرخ بس
انما عالم فيزيا وناشط سياسي اتعلم في فرنسا
ولما رجع قام ماسسله حزبين تلاتة
والف بقى كتب كتير في الخمسينات والستينات
بيحاول يثبت فيها
بالتحليل التاريخي والاركيولوجي
ان اصل الحضارات في قلب العالم
بدا في افريقيا جنوب الصحراء وغربها
وان الحضارة الفرعونية
كانت في الاصل حضارة زنجية
اللي بنوها مهاجرين افارقة
لكن مؤرخين اوروبا اثناء سيطرتهم
على شعوب العالم في زمن الاستعمار
كتبوا التاريخ بقلم ابيض عنصري حاولوا بيه
يمحوا اي اثر على تاريخ الشعوب السودا
الله يرحمه شيخ انتا ديوب مات في 1986
بعدها بسنة واحدة صديقي الانسان
 نشر المؤرخ البريطاني مارتن برنال
كتاب اثينا السوداء
الراجل دا صديقي الانسان كان بقاله 20 سنة
قاعد بيالف في كتاب اثينا السوداء دا
وعاش باقي حياته بعد كدا
يرد على الناس اللي بينتقدوا كتابه
قال في الكتاب دا ان اصل
الحضارة اليونانية القديمة كانت افرو اسيوية
وليها اصول افريقية هي كمان
وبعدين مارتن برنال دا
وهو بيحكي في الكتاب بتاعه
جاب سيرة النظرية المنتشرة من القرن ال18
واللي بتقول ان اصل
الحضارة الاغريقية القديمة بتاعت اليونان
اصلها كان شوية مستوطنين اوروبيين بيض
راحوا قعدوا في اليونان
وهما اللي عملوا الحضارة دي
فمارتن رفض النظرية دي وشتمها كمان
قال عليها النموذج الاري
واتبنى فكرة تانية
بتقول ان الاغريق والرومان نفسهم
كانوا شايفين اصولهم
جاية من شرق وجنوب البحر المتوسط
يعني صديقي الانسان اذا كان المصريين القدماء
اصولهم افريقية زي ما بيقولوا
من جنوب الصحرا
ولو الاغريق هما كمان اصولهم افريقية
يبقى كدا ثبت ان افريقيا هي الاصل
وعلى الاصل دور
صديقي الانسان
فيه سؤال اعتقد انه في بالك دلوقتي
مع انك ممكن ما تكونش واخد بالك منه
هي الناس دي ليه اصلا قاعدة تنكش بمنكاش
ورا اصل الحضارة والكلام دا
ما اللي عملها وخلاص يا عم
وواضح ان جدودنا زمان
كل واحد فيهم كان عنده حاجة
ما بخلش بيها على الحضارة
ما احنا عندنا نظرية تانية
بتقول برضه ان كلنا ولاد ادم وحوا
وفكرتها حلوة والله لو ناخد بالنا منها
فليه لازم ندور على اصل الحضارة
المؤرخ وعالم السياسة البريطاني
تيموثي ميتشل
بيقول ان واحدة من الحاجات الغريبة
في العالم بتاعنا النهاردة
انك لو عايز تثبت انك حديث وجديد
ومفرتك ومقطع بالموس
فمن الضروري برضه تثبت انك قديم
وان الامم اللي عايزة تبان مواكبة للعصر
وتستحق مكانة بين شلة الدول الحديثة
محتاجة انها تخترع لنفسها
ماضي في التاريخ العالمي
عارف صديقي الانسان زي ايه
زي لما تشوف فيديو مثلا
لماتش كورة بين شوية اطفال
وتلاقي في الفيديو دا طفل بيرقص الفريق كله
ومكتوب على الفيديو من برة
ان الواد دا هو ماثيو ابن ليونيل ميسي
بتحس انه
ايه دا لو الواد دا ابن ليونيل ميسي
فدا معناه ان ربنا بعت ميسي جديد
وتفرح جدا
وبعدين تنزل تبص في التعليقات
فتلاقي فيه ناس كاتبة ان الواد دا
مش ابن ميسي ولا حاجة
وانه طفل تاني شبهه فتحس انك زعلت
طب انت زعلت ليه دلوقتي صديقي الانسان
غالبا لو زعلت صديقي الانسان فانت زعلت
عشان الطفل اللي مستقبله مبشر جدا دا
ما كانش مستقبله مبشر بالنسبالك بس
عشان الحاجات اللي هو قادر يعملها
بالكورة في سنه دا
وانما لانك لما فكرت ان الواد دا ابن ميسي
كان عندك دليل على ان الجينات دي في الماضي
قدرت تعمل اسطورة
وبالتالي في المستقبل
ممكن تعمل اسطورة كمان
عشان تثبت انك تنفع تبقى الجديد
لازم تثبت انك قديم
فاكر لما قلتلك في اول الحلقة ان اوروبا
شايفة ان تاريخها الروماني واليوناني
هو جذور وبشاير العظمة
اللي هما فيها النهاردة دول
اهي النظرة دي اتربت في عقول الاوروبيين
في عصر النهضة
في القرن ال15 وال16
في بداية الحضارة الغربية
ولما اوروبا بدات تغزو العالم
باعت للعالم الحكاية دي
والعالم اشتراها منها فعلا
بس العالم بعد شوية بقى
بقى عايز يقلدها وينهض زيها هو كمان
ويحكي عن جذور عظمته وحضارته
اللي سبقت الاوروبيين
فظهرت في القرن ال19 وبدايات القرن ال20
حركات النهضة العربية والنهضة اليابانية وغيرها
في الخمسينات بقى
بعد خروج الاستعمار الاوروبي من افريقيا
شيخ انتا ديوب دا
طرح فكرة النهضة الافريقية دي
قالك لازم الشعوب الافريقية تتغلب
على التحديات اللي بتواجه القارة
من نهب للثروات وحروب اهلية وفساد سياسي
وتحقق تقدم ثقافي وعلمي واجتماعي
زي اللي اوروبا عملته في نهضتها بالظبط
وكان اول حد اتبنى الفكرة دي
تاني رئيس لجنوب افريقيا
راجل جه بعد نيلسون مانديلا
على طول صديقي الانسان
اسمه تابو ايمبيكي
واللي دعا لوقف هجرة العقول الافريقية
لاوروبا وامريكا
وقالهم بس بلدكم اولى بيكم
واول ما الراجل دا اتولى الرئاسة
هوب قام ماسس معهد ابحاث في العاصمة
سماه معهد دراسات النهضة الافريقية
للنهضة الافريقية
يعني كدا صديقي الانسان
المركزية الافريقية دي
هي محاولة اثبات افريقيا لنفسها وللعالم
انها تستحق النهضة في المستقبل
بدليل انها قدرت تعمل كدا في الماضي
وكان عندها نهضة
طب دلوقتي افريقيا عشان تقول للعالم
انها عندها نهضة ما هي لازم تقدم دليل
ما انت مش هتيجي تقولي انا اللي عملت
الحضارة المصرية وشغل اخطف واجري دا
لازم يبقى عندك دليل ودراسات وابحاث
على اي حاجة بتقولها
مش احنا عدانا العيب كدا كعالم يعني
لكن الافارقة شايفين
ان لا العيب ما عداش العالم ولا حاجة
قالك لان كل اللي احنا نعرفه
عن تاريخ افريقيا دلوقتي
يا دوب بس عرفناه عن طريق
المثقفين الامريكان السود اللي هما شوية صغيرين
وشوية الناس اللي من اصول افريقية
ومن الابحاث والدراسات اللي عملها الافارقة
اللي ربنا فتح عليهم من كام سنة
وراحوا اتعلموا في الجامعات الامريكية
او جاي من الدراسات
اللي اتعملت في الجامعات الافريقية مؤخرا
بعد استقلالهم
من استعمار وحكم النخبة البيضاء
لما ربنا فتح عليهم وعملوا جامعات
فبالنسبالهم بقى يقولك ايه
ما بالك بقى لو بقى فيه دراسات
بتمويل حقيقي للبحث عن مستقبل افريقيا
كان زماننا وصلنا لايه دلوقتي
كل دا حصل في القرن ال20
في دواير ضيقة ومحدودة
لكن لما دخلنا القرن ال21 انتشرت خطابات
بتقول ان القرن الجديد دا هيكون قرن افريقي
وان افريقيا هي المستقبل ان شاء الله يعني
والرؤية المتفائلة بافريقيا دي
جاية من انها قارة عندها موارد شابة
عكس القارة العجوز اللي هي اوروبا
الحقيقة ان يمكن احساس كتير من الافارقة
بالتفاؤل ناحية مستقبل القارة يكون مبرر
لكن فيه تيار تاني من المفكرين الافارقة
زي اشيل ميمبي
او اللي من اصول افريقية مثلا
زي فرانك بي ويلدرسون التالت
متشائمين شويتين ناحية مستقبل افريقيا
واصحاب البشرة السمراء في كل مكان
لدرجة انهم اخترعولها كلمة تعبر عنها
التشاؤم الافريقي او ال
التشاؤمية الافريقية دي بتقول من الاخر كدا
ان احنا كنا مستعبدين
وشكلنا كدا لا مؤاخذة هنفضل مستعبدين
تقولهم يا ليلة طين ليه كدا يا جدعان
يقولك يا اخي تعالى شوف
حجم الديون اللي على الدول الافريقية
دا الافريقي فيهم خلاص ما بقاش يتنفس
من كتر نصيبه في الدين العام
الديون الافريقية اتضاعفت 5 مرات
في خلال الفترة ما بين سنة 20 ونهاية 2022
لحد ما وصلت لتريليون دولار
وصندوق النقد الدولي بيقول
ان فيه 22 دولة افريقية من اصل 55
 مش قادرة تسدد ديونها
اولها كانت زامبيا في 2020
والسنة اللي فاتت غانا
ونيجيريا جايز تحصلهم في السكة
لو بصيت على السود مثلا
اللي من اصل افريقي في امريكا
هتلاقيهم كل فترة يتقتل منهم واحد
في الشوارع الامريكية على ايدين البوليس
ولما السود يطلعوا يقولوا
  
البيض يطلعوا يقولوا 
دا غير نقطة تانية مهمة جدا صديقي الانسان
وهي التفاوت العرقي في الثروة
بين البيض والسود
يعني مثلا امريكا ممكن تحسسك ان هي
  
لدرجة ان هما انتخبوا
رئيس اسود زي اوباما مثلا
لكن عمرك ما هتشوف راجل اعمال اسود
بحجم ثروة اد جيف بيزوس مثلا
ولا ايلون ماسك
اه عادي ننتخبلكم رئيس اسود وماله
كدا هيمشي بعد 4 سنين
لكن هنعمل سياسات تانية
في التوظيف والعقارات
نحرم بيها اجيال من السود
من فرصهم في الترقي الاجتماعي
العنصرية موجودة فعلا صديقي الانسان
ما حدش انكرها
ميمبي بيقدم اطروحة
في كتابه اللي هو اسمه الوحشية
بيقول فيها ان التقدم
اللي العالم مر بيه من زمان لحد النهاردة
ما ساعدش في تحرير الزنوج
من الوضع الصعب اللي هما فيه
لكنه خلى العالم كله يدخل مع بعضه
في حالة بيسميها صيرورة زنجية
يعني كل الشعوب اللي كان بيتم استغلالها زمان
وضعهم ما بيتحسنش دلوقتي ولا حاجة
وانما بيتحول اكتر واكتر لانه يكون
نفس وضع الزنوج في ازمنة العبودية
اننا نبقى كلنا بشر بنصنع القيمة
لكن ما لناش اي قيمة
صديقي الانسان كل دا بنقوله عشان نفهم الاول
القارة دي حاسة بايه وايه شكوتها
لكن احنا مش مهتمين نرد عليها
لان التاريخ اللي محتاجين نبص عليه
ما هواش تاريخ عظمة وتفوق
كل قارة او بلد لوحده
قبل ما اوروبا تيجي تركب وتجيب جول
وتتربع على قمة الهرم
انما تاريخ القهر والاستعباد
اللي جمعنا كلنا
عشان هو دا التاريخ
اللي مرتبط بالاوضاع الصعبة
اللي العالم لسة عايشها
لحد النهاردة من فقر ونهب
الارث الاستعماري الاوروبي ما انتهاش
ومش هينتهي بالنعرات واوهام النهضة المامولة
عند الشعوب اللي بتحاول تقف على رجليها
صديقي الانسان انا مش جاي
اطلب تعاطفك مع اخوك الافريقي
بس في حالة ان انت متفائل
بمستقبل مشرق لافريقيا ونهضتها
هتفهم خطاب المركزية الافريقية دا جاي منين
مهو احنا برضه صديقي الانسان
وقت نهضتنا العربية في القرن ال19
يعني جربنا موضوع
احنا كنا وهنبقى دا قبل كدا
بس كمان احنا عارفين
الكلام دا ودانا على فين
واما بقى في حالة ان انت متشائم
بمصير مظلم لافريقيا
فلازم تعرف ان الضلمة مش هتبقى هناك بس
دا يمكن تعم علينا وعلى السامعين
ولذلك صديقي الانسان احنا هنتمنى
مستقبل مشرق لافريقيا ان شاء الله
بنقولها بس يعني لو اللي قاعد على يمينك
لا مؤاخذة اداكي بالقلم
يعني ما تلفيش تدي
اللي قاعد على شمالك بالقلم
عشان اللعبة دي في الاساس هي لعبة
الاستاذ رمضان مبروك ابو العلمين حمودة
لما قال كل واحد يلحس ايده كداهو
ويدي اللي جنبه على وشه
امال ندي مين بالقلم صديقي الانسان
ما نديش حد نبقى حلوين مع بعض
صلاح يباصي لماني
وماني يباصي لصلاح
عشان مش هننفع نفسنا في الاخر
غير لما نحط ايدينا في ايدين بعض
يسالني صديقي الانسان يقولي
امال احنا حاطين ايدينا فين دلوقتي
دا سؤال انا مش هرد عليه
صديقي الانسان بخصوص موضوع
ال وال وال
وتفعيل الجرس دا واخد بالك
ناس كتير بصراحة قالتلي اقولك عليه
بس انا قلتلهم لا انا للي بيني
وبين صديقي الانسان اكبر من الكلام دا
يلا صديقي الانسان خد بالك من نفسك
