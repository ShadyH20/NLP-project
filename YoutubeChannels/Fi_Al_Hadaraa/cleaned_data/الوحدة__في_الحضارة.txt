كدا خلاص
ما حدش هيعتبها تاني
ايه الوحدة طلعت مريحة مبسوط
جدي
انت هنا
لا يا محمد
جدك ايه اللي هيكلمك انا هنا
وزة متكلمة جوا برواز
دا اكتر منطقية
ما تقلقش انت سليم
ما واضح ايوة
عامة هي الوحدة حلوة
وانا مبسوط بالخصوصية
حقك تقول كدا
ما انت ما جربتش تعيش بين 3 خشبات
انت هتعمليلي فيها الشناوي
صدقيني انا مرتاح كدا
من غير مرازية
يعني ما وحشكش غلاستهم خالص
مبسوط بالقعدة والصمت دول
هو يعني يا صمت يا هتك خصوصية
هو دا التمن يعني
الخصوصية تقدر تفرضها بشوية شجاعة
بس ما حدش بيعيش لوحده
لا انا جربتها كتير ونفعت ما تقلقيش
ما بتتحسبش كدا يا صاحبي
ثانية
انا عارف الجملة دي
انت كنت محظوظ وبقى عندك لمة وناس
صحيح مش شبهك
بس انت متاكد انهم بيحبوك
وانت دلوقتي فهمتهم وحبتهم
ناس كتير نفسها في دا
انتي حكيمة اوي على انك تبقي صوت جوا راسي
او حتى جوا راس عبد الرحمن جاويش
فكر براحتك
بس افتكر ان جدك مش هيرجع
واني مجرد صورة
صورة ما نطقتش الا لما بقيت لوحدك
فاهم حاجة
فيه لحظات كدا
الواحد بيعيش يحلم بيها اينعم
بس بعد ما تيجي
يكتشف انه ما كانش عايزها اوي كدا
اه ايه يا حيوان دا حد يعمل كدا
صديقي الانسان
فيه اكتر وحدة من انك تكون وحيد
غير انك وانت وحيد
تقعد تفكر في معنى وحدتك
بس والله مش بالضرورة
يعني ياما ناس تقعد مع نفسها وتبقى متونسة
وياما ناس يبقى حواليها 10 شخص
وتبقى حاسة بالوحدة
في اكتوبر 2023
شركة الابحاث الامريكية جالوب
نشرت نتايج استطلاعها
عن الشعور بالوحدة في العالم
ودا كان بالتعاون
مع شركة ميتا بتاعة فيسبوك
وقالت ان ربع سكان العالم البالغين
فوق ال15 سنة عندهم شعور بالوحدة
دا معناه انك لو حاسس بالوحدة صديقي الانسان
ففيه مليار و500 مليون بني ادم تانيين
على هذه الكورة الارضية حاسين بالوحدة زيك
استطلاع جالوب دا هو الدراسة الاكبر
اللي اتعملت عن موضوع الشعور بالوحدة
على مستوى العالم
لانها شملت 142 دولة
وسالوا من كل دولة حوالي 10 شخص
يعني كلهم
حوالي 142 الف بني ادم في المجمل
رغم ان الدراسة هي الاكبر من نوعها
فالعينة الكبيرة من المستجوبين دول
مش بتمثل العالم كله
بل بتمثل حوالي 77 من سكان العالم
بحسب مؤسسة جالوب نفسها
ودا لان الدراسة ما شملتش الصين
اللي هي تاني دولة من حيث عدد السكان
طيب هل الاستطلاع دا بيقولنا حاجة تانية
غير مدى انتشار الشعور بالوحدة
الحقيقة هو بيقولنا حاجتين كمان
الاولانية ان نسبة اللي بيقولوا
انهم حاسين بالوحدة بين الرجالة
ما بتختلفش عن نسبة اللي بيقولوا
انهم حاسين بالوحدة بين الستات
والحاجة التانية ان نسبة اللي حاسين بالوحدة
في مختلف الفئات العمرية للبالغين
بتفضل عند مستوى ال25
باستثناء كبار السن اللي فوق ال65 سنة
نسبة الشعور بالوحدة عندهم بتبقى اقل
بالتحديد 17
طب حلو عملنا اهو دراسات عن الوحدة
عشان نعرف اخيرا نقضي عليها
للاسف لا صديقي الانسان
الدراسات دي بتقولنا ان الوحدة احساس موجود
او على الاقل معروف عالميا
عند مختلف البشر
لكن اكتر من كدا
فالوحدة شيء يصعب جدا رصده وقياسه وتحليله
موضوع الشعور بالوحدة
بقينا نسمع عنه كتير في وسائل الاعلام المختلفة
وبنشوف ناس كتير بتتكلم عنه
على السوشيال ميديا
كمية التعرض لسيرة الموضوع دا كبيرة جدا
بالاضافة لان كل واحد فينا ما سلمش
من الاحساس بالوحدة ولو في وقت ما في حياته
كل دا شكلنا قناعة جماعية
بان الوحدة زي الاكتئاب مرض العصر
وان العالم مليان بالناس
اللي كلها حاسة بالوحدة
وان دي حاجة حصلت
وبتحصل اكتر مع مرور الزمن
وتطور وسائل التواصل والتكنولوجيا
اللي بتطلع كل يوم
بس فيه مشكلة صغيرة اد كداهو
وهي ان ما فيش اي حاجة من دي نقدر نثبتها
الدراسات الكبيرة اللي اتعملت عن الموضوع
بتقولنا نتايج مختلفة عن فروقات الشعور بالوحدة
بحسب ال والفئات العمرية
والاهم انهم ما بيقولولناش
ايه هي الوحدة اساسا
ولا ازاي او ليه الناس بتحس بيها
ولا بتقولنا الناس اللي بتقول
انها حاسة بالوحدة دي بيبقى قصدها ايه بالظبط
وكل الدراسات حتى اللي اتعملت
في نطاقات جغرافية اضيق
بتدينا نتايج ملخبطة هي كمان
وما اتكررتش على مدار الزمن بشكل كافي
يسمحلنا اننا نقول
ان الوحدة زادت مع مرور الزمن مثلا
دا غير انها ما اتعملتش بنفس المنهجية
اللي تخلينا نقارن ما بين الشعور بالوحدة
في الدول المتقدمة وغيرها على سبيل المثال
في دراسة عملتها المجلة الطبية البريطانية
ال سنة 2022
لمراجعة وتحليل كل الدراسات اللي اتعملت
في الاماكن والسنين المختلفة عن الوحدة
لقت ان فيه ثغرات كبيرة جدا
في البيانات المتاحة
اللي تخلينا نطلع بنتايج
نقدر نعملها واحنا مرتاحين
الاحساس بالوحدة مشكلة ما فيش كلام
وخطر اوعى تفتكرني باقلل منه
في نهاية 2023 برضه منظمة الصحة العالمية
اعلنت ان الوحدة خطر عالمي على صحة الانسان
لانه بقى من المثبت
ارتباطه بامراض نفسية وعضوية خطيرة
زي الاكتئاب والقلق
وارتفاع ضغط الدم ومستوى الكوليسترول
وانخفاض مستويات القدرة الذهنية وغيرها
واعلنت ان خطر الوحدة على جسم الانسان
يعادل خطر تدخين 15 سيجارة في اليوم
الشعور بالوحدة سيئ
كل اللي نعرفه عنه انه موجود
لكننا مش قادرين نمسكه
ونعرفه ونفهمه بشكل حقيقي
يمكن لان اسبابه بتبقى مختلفة
وظواهر الوحدة واعراضها كمان مختلفة
فبيحس بيها كل شخص مننا بشكل مختلف
وباشكال مختلفة
على مدار حياة الانسان الواحد
وعشان كدا اللي عملوا عنها الدراسات دي
كان صعب عليهم ان هما يلاقوا للوحدة
تعريف واحد ومنهجية قياس ثابتة
تطلع نتايج تصلح للمقارنة
فيمكن السؤال
اللي محتاجين نتكلم عنه ونجاوب عليه
هو السؤال الاساسي ايه هي الوحدة اصلا
ونحاول نلاقيله اجابة
تسيب مساحة لاختلاف الشعور
باختلاف التجربة بين كل شخص والتاني
يمكن مش هتساعد الباحثين
انهم يعملوا منهجية موحدة لقياس الظاهرة
لكن ممكن تساعد كل حد فينا
انه يتعامل مع الاحساس دا بطريقته الشخصية
فصديقي الانسان ايه هي الوحدة
لو سالنا المعاجم والقواميس
هتقولنا ان الوحدة
هي الحزن الناتج عن ان الواحد يبقى قاعد لوحده
او ما عندهوش اصدقاء ومعارف وحباييب
ولو سالنا الناس بتوع علم نفس الاجتماع
هيقولولنا اجابة معقدة اكتر شوية
لكنها برضه في نفس السكة
هيقولولنا ان الوحدة
هي الشعور او الحالة الذهنية
الناتجة عن الفجوة بين العلاقات الاجتماعية
اللي الواحد بيتمناها لنفسه
والعلاقات الاجتماعية اللي عنده فعلا
بس كدا اه بس كدا امال انت فاكر ايه
المشكلة بس انها لو كانت هي دي الوحدة
كانت تتحل بان الواحد يتعرفله على ناس جديدة
يملا بيها الفجوة اللي حاسس بيها دي
صحيح ممكن يتعب على ما يتعرف على الناس دي
لكنها هتبقى مشكلة ليها حل
سهلة ومش مستاهلة وما كانش حد غلب
لكن انا وانت عارفين صديقي الانسان
ان الموضوع مش بالظبط كدا
صحيح بنتعرف على ناس جديدة
لكن دا مش دايما بيضمنلنا
اننا ما نحسش بالوحدة
ثم ان في زمننا دا
مستحيل الواحد ما يبقاش عنده
اصدقاء ومعارف اصلا
يعني انت لو عندك على الفيسبوك مثلا
في الغالب هيبقى عندك 10 صديق
ويمكن زيهم على تويتر
وزيهم على انستجرام
وتقدر توصل لاي حد في التو واللحظة
على واتس اب او غيره
ومع ذلك حاسين بوحدة طب ليه بقى
الفيلسوف الكوري بيونج شول هان
بيقول ان دا بالذات سبب الوحدة اللي بنحسها
رغم ان العالم اللي احنا فيه النهاردة
مليان ناس كتير حوالينا
الا اننا بنفتقر للتواصل التواصل الحقيقي
وان كل اللي بنعمله
في عالمنا الرقمي المسيطر علينا دا
هو تواصل سطحي
او اللي بيسميه 
التواصل السطحي دا
بيعرفه بيونج انه مجرد تبادل للمعلومات
التويتات والفيديوهات
وتاسكات الشغل والفايلات
والميمز والاستيكرات
من غير ما يبقى فيه حوار حقيقي
بيعزز التقارب والحميمية
بين الاتنين اللي بيتواصلوا مع بعض
التواصل السطحي دا تواصل ما فيهوش اي معنى
لكنه مجرد تواصل بيعمل دوشة بيلغوش كدا
وبنجري وراه عشان يشتتنا
عن الوحدة اللي حاسين بيها جوانا
مسئولية السوشيال ميديا
عن احساسنا بالوحدة دي
فكرة منتشرة برضه عندنا
بسبب احساسنا احنا
اننا ما بنبقاش في احسن احوالنا
لو فضلنا ساعات طويلة من اليوم
بنسكرول على الموبايل وخلاص
وكمان بتاكدها دراسات مختلفة
زي استطلاع البي بي سي
اللي قال ان الناس
اللي بيبقى عندهم اصدقاء اكتر
يعرفوهم بس من على السوشيال ميديا
بيكونوا حاسين اكتر بالوحدة
وزي دراسة تانية اتعملت في 2018
من باحثين في علم النفس
في جامعة بنسلفانيا
على مجموعة من الطلبة الجامعيين
لقت ان تقليل وقت استخدام السوشيال ميديا
له اثر ايجابي ملحوظ
في تقليل الاحساس بالوحدة
والمشاعر المرتبطة بيها زي الاكتئاب
لكن حتى دراسة جامعة بنسلفانيا دي
ما بتقولش ان دا السبب الاصيل للوحدة
هي بس بتقول ان ترشيد استخدام المنصات دي
ممكن يحسن الحالة المزاجية
وبالتالي
بيونج ممكن يكون اتحمق شوية زيادة
في اتهامه للسوشيال ميديا بالتحديد
اللي بيونج نفسه بيقول عليه
انا وانت صديقي الانسان عارفين
انه مش بيحصل على السوشيال ميديا لوحدها
يعني كتير من الناس
بتقابلهم وجها لوجه باستمرار
وبتقعد معاهم على اد ما تقعد
وبترجع اخر الليل
شايل وحدتك على كتافك زي ما هي ويمكن اتقل
التواصل اللي بيحصل
ما بينك وبين زمايلك في الشغل وجها لوجه
في الغالب مش بيقلل احساسنا بالوحدة
لانه كله بيدور حوالين الشغل وتفاصيله
قعدتك مع قرايبك في تجمعات العيلة مثلا
بيبقى كلها اسئلة من نوع وانت بتشتغل ايه
او مثلا لو انت بتدرس
هيسالوك 5 في 6 بكام
وحتى وانت قاعد مع اصحابك
ممكن تسالوا بعض ليفربول عملت ايه
وشفت ايه وسويت ايه وبس تصبحوا على خير
وكان الله بالسر عليم
تواصل سطحي و على ابوه
اذا فالعالم الرقمي مش هو سبب الوحدة
زي ما بيبان عند بيونج شول هان دا
يا دي النيلة صديقي الانسان
طب امال الوحدة بتيجي منين طيب
لو رجعنا ورا شوية كمان
هنلاقي الفيلسوفة الالمانية الامريكية
حنا ارنت
في الخمسينات
قبل عالم السوشيال ميديا والانترنت
بتلاحظ نفس ملاحظتنا
عن ان التواصل السطحي والوحدة ممكن تحصل
حتى في التواصل وجها لوجه
وتفسيرها ان دا بيحصل بالتحديد في المجتمعات
اللي بتحكمها انظمة شمولية وقمعية
لان الانظمة دي بتعتمد
على انها تعزز احساس الناس بالانعزال عن بعض
وبتموت اي كلام ليه معنى ما بينهم
وبتقتل اي فرصة لانه يكون بين الناس اي نقاش
يولد معنى او تفكير في افكار مختلفة
ودا عن طريق ان هي بتموت المجال العام ككل
وبتقفل كل منافذ حرية التفكير
وحرية التعبير عن الراي
ودا ببساطة عشان السلطة القمعية تكون قادرة
تفرض عليهم افكارها وايديولجياتها
وبالتالي يكونوا تابعين ليها
او على الاقل
يكون عند كل واحد احساس بانه لوحده
وان ما فيش حد جنبه
فيكون عندهم كلهم احساس بالعجز
عن المقاومة والتغيير او التفكير في بدايل
كلام الست حنا طبعا موزون
لو احنا بنفكر زي ما كانت بتفكر
في ازاي الانظمة القمعية بتنشا وتستمر
لكنه برضه مش بيجاوب على سؤالنا
عن ايه هي الوحدة
لانه لو كان السبب الاصيل ليها
هي الانظمة القمعية
كنا هنلاقي الناس اللي بتعاني من الوحدة
كلها بتعيش في الدول اللي من النوع دا
والدول اللي مش قمعية
مش هنلاقي ولا واحد فيها حاسس بالوحدة
لكن احنا عارفين صديقي الانسان
ان دا مش حقيقي
صحيح الدراسات والاحصائيات مش كفاية
لاننا نقارن بين الدول وبعضها
لكنها بتقولنا اللي احنا عارفينه
ان الوحدة منتشرة من حيث المكان
في جميع انحاء الارض
باختلاف الدول والانظمة
ومن حيث الزمان والمكان
احنا عارفين برضه ان البني ادم كان طول عمره
بيخاف من الوحدة وبيحاول يتفاداها
يعني فكرة ان الواحد يلاقيله
صديق او حبيب او وليف
موجودة في كل اللي وصلنا من كل البني ادمين
اللي عاشوا في مختلف العصور والاماكن
لحد الحضارات القديمة
وما قبل الحضارات القديمة كمان
الانسان تطوريا ما قدرش ينجو
غير وهو في جماعات
في الاديان الابراهيمية مثلا
هنلاقي فكرة ان ربنا خلق حواء
عشان ادم ما يفضلش لوحده
وهنلاقي قصص لانبيا ومرسلين
كانوا بيدعوا ربهم انهم ما يكونوش لوحدهم
وهنلاقي كل الاديان بتحث الانسان
انه يكون فرد صالح وفعال في مجتمعه
اذا فموضوع الوحدة دا اكبر
من حيث المكان والزمان
من اننا نحصره في السوشيال ميديا
او الدول القمعية والكلام دا
فنرجع تاني ونسال صديقي الانسان
ايه هي الوحدة
ايه هي الوحدة اللي الانسان بيحاول تفاديها
بكل الحفركة اللي عملها دي
وبيعملها من يوم ما اتولد لحد النهاردة
الاحساس دا برضه جه منين
فيه راجل فيلسوف ومعالج نفسي مجري
اسمه بن لازار ميوسكوفيتش
الراجل دا قضى 40 سنة من حياته
بيحلل موضوع الوحدة دا وبيحاول يدرسه
ربنا ياخد بيده يعني
وكتب عنه 4 كتب وعشرات المقالات
ميوسكوفيتش دا بيتفق معانا
في ان موضوع الوحدة دا
اكبر من كل الاسباب اللي فاتت
وبالتحديد هو بيصر على اننا
لو عايزين نلاقي السبب الاصيل للوحدة
مش هنلاقيه في اي سبب من الاسباب الخارجية
زي غياب الشلة او العيلة
او السوشيال ميديا وتاثيرها
او وجود الانظمة القمعية اللي بتحكمنا
وبيقولنا يا جماعة الخير
لو عايزين تدوروا على السبب الاصيل للوحدة
ما تدوروش في اي حتة غير جواكم
بالنسبة لميوسكوفيتش
فالوحدة نابعة من سبب داخلي بحت
موجودة بشكل دائم ومستمر في وعي البني ادم
وانها جزء اصيل من التجربة الانسانية
وبالتالي موجودة عند كل البشر
وان كل الاسباب الخارجية اللي ذكرناها
هي بس مجرد مثيرات ومحفزات
بتعزز من الاحساس
اللي بالفعل بيكون موجود اصلا
وبتطلعه على السطح باشكال مختلفة
مش بس كدا
لا دا كمان بيقول ان تفادي الوحدة
هو الاحتياج والدافع الاساسي عند البشر
في كل الحفركة اللي عملوها
وبيعملوها في حياتهم
دا طبعا بعد الاحتياجات البيولوجية
بتاعة الاكل والهوا والميه والنوم والذي منه
وقبل حتى احتياج الجنس
بل وانه الخوف من الوحدة ومحاولة تفاديها
هو كل المصايب والماسي
اللي نيلها الانسان في حياته
واللي منها نشات بقى النظم القمعية
زي ما الست حنا ارنت كانت بتقول
ومنها كمان الحروب
اللي البشر بيعملوها
عشان يكسروا دايرة عزلتهم
ويمددوا حدود انتمائهم وسيطرتهم
وحتى الثقافة الاستهلاكية
اللي ممكن تتشاف على انها بتقوم
على ملء الفراغ الناتج عن الوحدة
بمعاني معلبة ووهمية
طب يا عم ميوسكوفيتش
ما قلتلناش ليه الاحساس بالوحدة
جزء اصيل من وجود الانسان
قالك بص يا ابني
دا عشان الواحد مننا كبني ادم
ادراكه ووعيه في الدنيا
بيتبني على حاجتين اساسيتين
اولهم انه بيدرك انه بذاته
كيان مستقل ومنفصل عن العالم الخارجي
وفي نفس الوقت كل مفاهيمه وافكاره
واهدافه اللي بتيجي في دماغه
دايما بتبقى متعلقة بشيء ما
في العالم الخارجي دا
يعني من الاخر
بيبقى حاسس طول الوقت وبطبيعة الحال
انه كبني ادم منفصل عن العالم
وفي الوقت نفسه
ان فيه مساحة بتفرض نفسها عليه للاتصال
ومن التناقض دا بتنتج رغبة ملحة مستمرة
في التواصل مع العالم الخارجي
رغبة في اننا نندمج وندوب فيه
صديقي الانسان ازاي
زي السكر في الشاي
واننا ناخد وندي
زي السكينة في الحلاوة بلا حدود
لكننا ما بنقدرش ليه بقى
لاننا في الاول وفي الاخر كائنات منفصلة
ودا بقى كله بنسميه الاحساس بالوحدة
حلو الكلام
مش حلو صح انا برضه باقول كدا
الحقيقة ان كلام عم ميوسكوفيتش دا
ممكن يبان مجرد وناشف وصعب تخيله
لكن بهذه اليد المقشفة
بياخد بيدنا بحنان
وبيحطنا لا مؤاخذة على مربط الفرس
ومن مربط الفرس دا هياخد بيدنا عم تاني
كلامه هيبقى نظري شوية برضه
يعني مش هاكدب عليك صديقي الانسان
الكدب خيبة
لكنه هيوصلنا لنقطة
تجاوبلنا اخيرا على سؤالنا
اللي بنساله من اول الحلقة
وهو ايه هي الوحدة
باجابة نقدر نتخيلها بشكل حي
وبالتالي نقدر نطلع منها بطريقة
للتعامل مع الاحساس دا
قبل ما اقولك العم التاني دا مين
احب اتاكد صديقي الانسان
ان انت حاطط ايدك معايا على مربط الفرس
حاطط ايدك على مربط الفرس صديقي الانسان
حاسس بايه قافش ابعاده
ايه هو بقى المربط صديقي الانسان
وهو اللي قال عليه عمنا عبد الباسط حمودة
انا
او الذات زي ما بيقول عليها الفلاسفة
ميوسكوفيتش حط ايدنا عليها
عشان يقول ان الوحدة جزء اصيل
من تجربتنا كبشر من تجربة ذاتنا
فبالتالي لو فهمنا الانا اللي جوانا دي
او لو فهمنا ذاتنا دي بتيجي منين
وجاوبنا على سؤال انا مين
اللي غناله جميع مطربي الفن الشعبي
من حسن الاسمر لعبد الباسط حمودة
لحكيم لغيرهم
هنقدر نوصل لاجابتنا الاخيرة
عن ايه هي الوحدة
هذا هو مربط الفرس انا او الذات
فمن هنا بياخد بيدنا العم جاك لاكان
المحلل النفسي الفرنسي
اللي بيقولوا عليه صاحب اكبر شقلباظ جوي
في التحليل النفسي بعد فرويد
في مرة انا وصديقي جاك لاكان
كنا قاعدين على القهوة
فقالي انه عنده مفهوم مهم جدا
اسمه مرحلة المراة
ايه مرحلة المراة بقى دي يا عم لاكان
قالك دي مرحلة بنعدي بيها كلنا واحنا اطفال
ما بين عمر 6 شهور وسنة ونص
لما بنبتدي نبص في المراية
فنميز نفسنا ونعرف ان هي دي صورتنا
مش حد تاني واقف قدامنا
وهي دي المرحلة
اللي بيقف فيها الطفل يتفرج على نفسه
ويقعد يعمل حركات كدا
ويبقى منبهر بصورته اللي شايفها قدامه
لاكان بيقول اننا في المرحلة دي
بنبتدي نفهم اننا ذوات مستقلة عن الناس التانية
زي ما ميوسكوفيتش برضه بيقول
وبنبتدي نفهم ان الناس التانية دي شايفانا
زي ما بنشوف نفسنا في المراية بالظبط
وبما ان الطريقة الوحيدة
اللي الواحد يقدر يشوف بيها نفسه
سواء كان بيشوف نفسه في المراية
او في عيون الاخرين والعالم الخارجي
بتبقى صورتي في المراية دي هي انا
الانا الوحيدة اللي اعرف
اشوفها وافهمها واعبر عنها
صورتي اللي في المراية
سواء المراية الحقيقية
او ردود فعل الناس والعالم الخارجي كله عليا
هو دا الشيء اللي بيوريني ذاتي انا
يعني ببساطة احنا بنعرف ذاتنا
مما يدركه العالم عننا
احنا صورة في عيون العالم
دلوقتي بس
نقدر نعرف ليه الاستاذ عبد الباسط حمودة
من بين كل الاشياء اختار انه يسال مرايته
مهو عبد الباسط حمودة صديقي الانسان
محلل نفسي برضه ما يقلش عن جاك لاكان
اذا فالانا بتاعتنا او ذواتنا
ما نقدرش ندركها او نفهمها
من غير اللي الاخرين
مدركينه عننا وشايفينه فينا
الاخرين هما مرايتنا
وقوليلي ايه يا مرايتي
ويبقى السؤال انا مين
بتاع عبد الباسط حمودة وحسن الاسمر وحكيم
كمالته اللي ناقصة
هي انا مين بالنسبة للاخر
فكر في كل الادوار والصفات
اللي ممكن تعبر بيها عن نفسك
هتلاقيها يا اما مرتبطة بالشكل
اللي الناس بتشوفك بيه
يا اما بالدور اللي انت بتعمله
في العالم بشكل عام
سواء كنت طويل او قصير
او اب او موظف او مدير او كريم او بخيل
او بتنتمي لجنسية معينة
او مؤمن بديانة او معتقد ما
احنا محتاجين الاخر
عشان نشوف نفسنا في عيونه
محتاجين مراية نشوف نفسنا بيها
لان الاخر دا لو مش موجود
مش هنشوف نفسنا خالص
محتاجين ناس حوالينا عشان نفهم احنا مين
عشان نحس بوجودنا وندرك اننا موجودين فعلا
بس ما يبقوش موجودين وخلاص
لا يعني كمان نبقى قادرين
اننا نبني معاهم تواصل بجد
تواصل حميمي مش سطحي
زي ما كان بيونج بيقول
وزي ما بيقول ميوسكوفيتش هو كمان
بيونج وميوسكوفيتش بيتفقوا
على ان التواصل الحقيقي دا
هو التواصل اللي بيكون مبني
على التعاطف ومدى الاحساس بالاخر
يعني تبادل التعبير عن المشاعر
والرؤى والتاملات والافكار
وايجاد الشيء المشترك ما بينهم
يعني الصبر والاستماع الحقيقي للاخر
للكلام الحقيقي اللي طالع من القلب
مش الكلام المتزوق ولا المعلومات
اللي محطوطة في نقط و 
هو دا التواصل اللي محتاجينه
عشان نفهم مكاننا من العالم ومكاننا من الاخر
وبالتالي نحس بوجود ذاتنا
ونتخطى احساسنا بالوحدة
اللي مغروس جوانا
فلما يكون حوالينا 100 واحد
في الشغل والمواصلات والصحاب والعيلة
و10 واحد على الفيسبوك وغيره
بس ما فيش بيننا التواصل الحقيقي دا
ما بنقدرش نحقق غرضنا اصلا من التواصل
فبيبقى الموضوع
كاننا باصين في مرايات ملغوشة او مكسورة
فما بنقدرش نشوف في عينيهم ذاتنا بشكل حقيقي
وما بنقدرش نفهم نفسنا
وما بنشوفش صورة نفسنا
ولا مكاننا في العالم
وبنتوه مننا وسط وجودنا
ومن هنا بنحس بالوحدة
والطريقة اللي نقدر نعمل بيها
التواصل الحقيقي دا
هي اننا مبدئيا ما نستعجلش
ونهرب من وحدتنا على طول
بالعلاقات السطحية اللي بتشتتنا مؤقتا
عن احساسنا بالوحدة دا
سواء على السوشيال ميديا
او في الحياة الحقيقية
لكن اننا نستثمر في العلاقات دي
ونتواصل بشكل فيه اهتمام حقيقي بالاخر
ونسمعه ونسمع اللي بين السطور
في اللي بيقوله
بالاضافة لاننا نكون فاعلين في المجتمع
زي ما الست حنا ارنت بتوصينا
يعني نشتبك مع الحياة العامة
على اد ما نقدر
فنقاوم العزلة
اللي بتفرضها الانظمة القمعية علينا
ونكون قادرين جماعيا
اننا نخلق افكار وحلول
تخلي المكان اللي بنعيش فيه
مع الاخرين اللي حوالينا
مكان احسن لينا وليهم
وبكدا
هنبقى بنربي ونكبر حوالينا ذوات حقيقية
هنبقى بنتاكد ان حوالينا اخرين بجد
صحاب ومعارف وحبايب على حق
واوقات ممكن يكون مفيد
انها تبقى في دواير مختلفة
بنشترك مع كل دايرة فيهم في اهتمامات معينة
فيبقى عندنا مرايات تفصيلية
من كل الزوايا والاهتمامات
والافكار والمشاعر اللي عندنا
نقدر دايما نشوف نفسنا في عينهم
فما نتوهش عن نفسنا ونحس بالوحدة
هتسالني وتقولي طب وبعدين
يعني بعد ما نتواصل مع الاخرين بجد
وكل الكلام الحلو دا
هو الواحد مننا له ايه في اخر اليوم
غير انه يرجع يقعد مع نفسه
نفسه دي بقى يعملها معاها ايه
اقولك دا سؤال مهم جدا صديقي الانسان
لان نفسك دي هي اكتر ذات
بتقعد وتقضي معاها وقت
كتير من الفلاسفة والحكماء ورجال الدين
وحتى ناس عادية حوالينا
معروف عنهم انهم بيبقوا قادرين يقعدوا لوحدهم
من غير ما يحسوا بالوحدة
ويا بختك تعرف تقعد لوحدك
زي ما الست لوكا
من فرقة الدعسوقة بتغني
او زي ما قال ال محمد منير
وحدي لكن ونسان وماشي كدا
قعدة الواحد مع نفسه دي
ممكن تكون مهمة جدا للصحة النفسية والذهنية
وبتمكن الواحد
من انه يفكر بشكل احسن واصفى
وانه يكون اكثر قدرة
على الخيال والتفكير الابداعي
وعلشان كدا هتلاقي كتير
من الحكماء ورجال الدين والفلاسفة دول
بيشيروا لاهمية ان الانسان
يخصص وقت يختلي فيه بنفسه
وانه يبقى قادر يقعد مع نفسه
من غير ما يحس بالوحدة
جنب الاشتباك مع الحياة العامة
والتفاعل مع المجتمع
الست ارنت كانت من الناس اللي شاورت
على اهمية ان الواحد يعرف يقضي وقت مع نفسه
للتامل والتفكير من غير ما يزهق منها
بيونج شول هان هو كمان
شاور على الموضوع دا
وقال ان التفكير
اللي محتاجين نمارسه في الاوقات دي
هو التفكير اللي بيعتمد
على التامل والسرحان بلا غرض معين
وانه يكون بيركز على الحاضر
واللحظة الحالية اللي احنا فيها
والاهم انه يكون منشغل
باشياء برضه تخص الاخرين
مش منحصرة في ان الواحد يفكر في نفسه بس
والنوع دا من التفكير
بيعني اننا نتواصل مع نفسنا تواصل جيد
زي بالظبط التواصل
اللي هنتواصله مع الاخرين
ولو كملنا بنظرية لاكان
فهيبقى من الممكن هنا نتخيل نفسنا
على انها في الحقيقة ذات اخرى
ذات متخيلة
بنكلمها زي ما بنكلم ذوات الناس التانية
وناخد وندي معاها
الذات المتخيلة دي هي نتاج كل تعاملاتنا
مع الناس التانيين والعالم الخارجي
واللي شفناه في عينيهم عن نفسنا
صورة نفسنا في عيون الناس
بيبقى ليها مدخلات كتير اوي
طول ما انت بتتفاعل مع العالم الخارجي
فما بتبقاش صافية وساكنة
الا لما بتديها وقت تصفى وانتم لوحدكم
اللي هو يعني وانت لوحدك
فبتصفف على الذات
اللي هي بتقعد تاخد وتدي معاك
بعد الساعة 12 بالليل دي
وانت بتحط راسك على المخدة
اذا فعشان ما نحسش بالوحدة
مع ذواتنا المتخيلة دي
يمكن محتاجين اننا نربيها ونصاحبها
يعني ناخد بالنا هي اتكونت من ايه وازاي
ونخلق ما بيننا وبينها
مواضيع واهتمامات مشتركة
هيكون عندي مواضيع شاغلاني
ليها علاقة بالناس والعالم الخارجي
فلما اقعد مع نفسي
اللي هي ذاتي المتخيلة دي
يبقى عندي حاجة ناخد وندي فيها
ونفكر سوا في ما يتعلق بالعالم الخارجي
مش في نفسي بس
عشان ما ادخلش بقى في دوامة من التفكير
اللي هو منحصر في قلب الذات دا
اللي هو بيقلب بافكار سلبية في الاخر
واللي بيسموه بال
تقعد بقى تفكر مين قالك ايه
وانت قلت لمين ايه
وشغلانة ما بتخلصش
وبكدا نكون بنربي ذاتنا المتخيلة دي
وبنصاحبها وما بنهربش منها
زي بالظبط ما بنرعى
دايرة ذوات الاخرين من حوالينا هما كمان
وصحوبيتنا لذاتنا المتخيلة دي
هتوفرلنا ارضية
لاننا ما نحسش بالوحدة معظم الوقت
لان ذاتك المتخيلة دي
في الاول وفي الاخر
هي اكتر حد هيفضل معاك
لكن مهم برضه اننا ما نطولش معاها كتير
ونلاقي التوازن اللي يناسب كل حد فينا
بين الوقت اللي بيخصصه لنفسه
وبين الوقت اللي بيتفاعل فيه مع الاخرين
لان زي ما قلنا ذاتنا المتخيلة دي
هي في الاول وفي الاخر
اللي بيتبقى من اللي بنشوفه عن نفسنا
في عيون الاخرين والعالم الخارجي
فلو انت طولت معاها هي لوحدها
زيادة عن اللازم
لدرجة ان ذاتك المتخيلة دي
بقت هي الذات الوحيدة في حياتك
وتبتدي بقى تتناسى
هموم العالم الخارجي بالتدريج
ممكن دا يؤدي لا سمح الله لتشظي داخلي
زي ما عم ميوسكوفيتش بيقول
ان يكون كل العالم بتاعك محصور جواك
وعازل نفسه عن العالم الخارجي تماما
وبعد الدايرة المفرغة من الافكار السلبية دي
تبدا تخش في صراع لا نهائي مع نفسك
وبدل ما تكون ذاتك المتخيلة مونساك
تلاقي نفسك في حالة قصوى من الوحدة
ودي لو استمرت لوقت طويل
ممكن تادي لاضطرابات نفسية
زي النرجسية والشيزوفرينيا
دا غير الاعراض السلبية للوحدة
اللي قلنا عليها
من الاكتئاب واضطرابات ضغط الدم وغيره
سلامة صحتك صديقي الانسان
يعني بعد ما نقعد مع نفسنا
ونديها وقتها بكل اريحية
محتاجين دايما نرجع للعالم الخارجي
ونتواصل معاه من جديد
عشان نشوف نفسنا في مرايته
ونتعرف على ذاتنا ونحس بوجودها
اللي مش هنشوفه غير في عيون الاخر
لان الوحدة خليك فاكر صديقي الانسان
هي مش انك ما تلاقيش ناس حواليك
الوحدة انك ما تلاقيش نفسك
او ان انا مثلا ما الاقيش كومنتاتك
