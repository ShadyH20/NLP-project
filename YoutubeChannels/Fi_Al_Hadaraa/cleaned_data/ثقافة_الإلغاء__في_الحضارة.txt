يا ساتر
ايه الصوت دا
ايه يا بت اللي انتي هببتيه دا
ايه اللي انت هببته دا
هو انت اتعميت ولا ايه مش شايفني بامسح
انتي مين يا بت انتي
بت اما تبتك
انت مجنون ولا ايه ازاي تكلمني كدا
انت اتجننت ولا ايه
دا انت نهارك اسود النهاردة
يا اخواننا بس ايه اللي حصل لكل دا
يعني ايه يعني يمشي يدوس على الارض
لا اصل هو بطل يدوس على زحل بقاله فترة
امال هيدوس فين يعني
وهي حبكت يعني يمشي وانا بامسح
تقومي تسكعيه بالقفا يا مفترية
لا انا ما اضربش بالقفا يا سعدني
موحة انت قفاك محمر جدا
وبعدين القلم سمع في ليبيا اهدا شوية
وبعدين انتي مين اصلا
انا رضا انتم مش عارفيني
 نعم
 نعم
رضا بنت عم بركة البواب الجديد
الف حمد وشكر ليك يا رب
انا دماغي راحت في حتة غريبة
ومن امتى العمارة فيها بواب
والجو القديم دا
من النهاردة
ومن النهاردة بقى
تنسوا الميغة اللي انتم عايشين فيها دي
فيه ظبط وربط
وابويا ما بيشيلش اكتر من 2 كيلو
ولو بقالة حد اقصى  
دا في طابور الهايبر الكلام دا
والله بقى دي تعليمات صاحب العمارة الجديد
طب حضرتك معلش يعني
بما ان العمارة صاحبت جديد
ممكن تعرفينا على ال
انا
مدير العمارة الجديد
كابتن مدحت شلبي
اجري ياد لاقول لابوك
ابويا
ابويا تم اعفاؤه وحظر التعامل معاه
في اي حاجة تخص العمارة
يعني ايه
عم شلبي اتنكسل خلاص
هو والقريبين منه
الا صحيح يا موحة انت كنت بتزعق
قول اه قول اه
لا يا مدحت
ما كنتش بازعق ولا حاجة
ما كنتش بازعق ولا حاجة ما فيش حاجة
مدحت باقولك ايه
هو صحيح عم شلبي عمل ايه
نسى موبايله مفتوح
وشفنا حاجات
كنت اتمنى اشوفها
ما ينفعش نشوفها
لا حول ولا قوة الا بالله
الا صحيح
امي بتقولك
عقد الرعاية اللي كان ما بينكم
اتكنسل
وما عادش له لزوم
يلا يا رضا روحي شوفي شغل العمارة
فيه اي حاجة بلغيني هه
يلا
سلام يا موحة
مساء الخير
تخيل معايا كدا صديقي الانسان
لو رحت شغلك في يوم
لقيت نفسك متحول للتحقيق
ومخصوم منك ومهدد بالفصل
دخلت ال تفهم فيه ايه القصة
فال قعدك قدامه على المكتب
وجابلك كباية ميه
وبعدين بدا يكلمك كدا بنفس لهجة امك
اما تبقى فقدت الامل فيك
ويقولك احنا للاسف
شفنا اللي انت بتكتبه على النت
ايه الكلام اللي انت بتكتبه على النت
وانت لحد هنا مش فاهم
ايه الكلام اللي انا باكتبه على النت طيب
انا عملت ايه
فالراجل يفتح موبايله
ويجيب ال بتاعك
على تويتر ولا فيسبوك
ويبدا يقرا منه
يلاقي يقولك مرة واحد منوفي خبط في واحد
قاله ما تحاسب قام طلع يجري
مرة واحد اسكندراني دعك المصباح
طلعله جني جاب بيه فلافل
مرة واحد صعيدي طلع يجري ورا حرامي سبقه
يستمر ال في قراية البوستات بتاعتك
اللي كلها نكت عنصرية لحد ما يزهق
وبعدين يقولك ان اللي انت كاتبه دا
مخالف لثقافة الشركة
وانك للاسف مفصول من شغلك
ويا ريت بقى تلم حاجاتك وتروح
وما نسمعش عنك تاني
ممكن دا يبقى سيناريو صعب جدا
او على الاقل مش هيحصل
بسبب النوع دا من النكت يعني
اللي هي ممكن تكون فيها
درجة من العنصرية والقولبة فعلا
لكن المجتمع متصالح معاها بشكل كبير
لكن ماذا لو كنت كاتب مثلا حاجة اقوى شوية
مثلا بتشتم شعب كامل لدولة شقيقة
او غير شقيقة
ماذا لو كنت بتتريق
على ناس اللي عندها مرض معين مثلا
او اللي ليهم لون بشرة معين
في السنين الاخيرة
تسامح الانترنت مع النوع دا من الحاجات
بقى اقل بكتير اوي صديقي الانسان
ودا بيظهر اكتر في العالم الغربي
لكن ساعات كمان بنشوفه عندنا
في اجازة راس السنة في 2013
جاستين ساكو اللي هي ست امريكية بتشتغل
مديرة علاقات عامة في شركة كبيرة
كانت مسافرة جنوب افريقيا
تقضي اجازة هناك حلو
ولانها برضه معاها
تليفون  و تويتر
حست انها تقدر تقول نكت وتجيب صريخ ضحك
فقعدت تسف على الناس اللي معاها في المطار
كان فيه واحد الماني شكله مش بيستحمى
وواحد انجليزي سنانه شكلها غريب شوية
وبعدين قبل ما تطلع الطيارة على طول
كتبت اخر تويتة ليها
قالت فيها انا رايحة افريقيا
يا رب ما يجيليش الايدز
طبعا انا باهزر معاكم
انا ست بيضا عمر ما يجيلي الايدز
قد يكون دا مجرد افيه سخيف
من انسانة غير مهمة
ما عندهاش على تويتر غير 170 فولوور بس
يعني كان ممكن القصة كلها
تبقى ما لهاش لازمة
لولا انه اللي حصل كان غير متوقع تماما
ساكو قفلت تليفونها طول الرحلة
لمدة 11 ساعة
ونامت في الطيارة
وما فتحتش تاني غير لما وصلت
عشان تلاقي الانترنت مقلوب
اصحابها القدام عمالين يبعتولها
رسايل بيانبوها فيها
والناس بتشتمها
مش كدا وبس دا التويتة بتاعتها دي
بقت ال الاول في العالم كله
الناس هاجمت ساكو
واعتبروا كلامها دا عنصري جدا
لدرجة ان بعض الناس رد عليها
بانه يبدا حملة تبرع لمرضى الايدز
لكن كمان موظفين في شركتها
كتبوا ان هما عايزينها تستقيل من شغلها
وانها مش بتعبر عنهم
ومالك الشركة نفسه دخل كتب على الانترنت
انه دا تعليق مهين ومشين
وقبل ما تلحق تفهم اي حاجة
كانت فعلا اتفصلت من شغلها
قصة جاستين ساكو دي
واحدة من حوادث كتير اوي
حصلت في ال10 سنين او ال15 سنة اللي فاتوا
وشكلت تصور الناس عن مفهوم الكنسلة
او استخدام التشهير لعقاب الناس
اللي بتكتب كلام عنصري
او بتتصرف بطريقة فيها اساءة
والحالة دي بقت مشهورة وليها اسم
الاسم دا هو ثقافة الالغاء
او ال 
اللي بقى واحد من اكتر المصطلحات
اللي اتعمل عليها  في 2020
تطلع ايه بقى ثقافة الالغاء دي صديقي الانسان
وحاجة حلوة يعني ولا حاجة وحشة
ولا ايه حكايتها بالظبط
ثقافة الالغاء او الكنسلة
هي شكل معاصر من التشهير بالناس ونبذهم
واخراج الاشخاص اللي عملوا اخطاء
او ممكن يبقوا ارتكبوا جرايم معينة
من دوايرهم الاجتماعية والمهنية
والتشهير بيهم دا
يكون عن طريق السوشيال ميديا
وبيتقال على الناس
اللي اتعرضوا للالغاء دول انهم متكنسلين
والهدف بيكون اننا نعرضهم
لعواقب مؤثرة في حياتهم
زي ان هما يفقدوا
مكانتهم الاجتماعية والمادية
استاذة الدراسات الاعلامية
في جامعة ميتشيجان ليزا ناكامورا
بتقول ان ثقافة الالغاء
هي نوع من انواع المقاطعة الثقافية
كان الناس قررت ان هي تقاطع
شخص مثلا معين او  معين
او شركة معينة او مؤسسة
والمقاطعة دي بتبقى تعبير عن القوة
اللي ادتها السوشيال ميديا للناس
قوة السوشيال ميديا زي ما بيقولوا يعني
وقدرة الناس على التواصل الواسع
ونشر المعلومات مع بعض بصورة غير مركزية
او بشكل ما فيش سلطة بتتحكم فيه
والكنسلة دي صديقي الانسان
بتحصل على 3 مراحل
اول حاجة بيتم نشر الفعل
اللي الناس شايفاه مهين او مسيء دا
بيبدا بقى يتشير على السوشيال ميديا
والناس تعلق عليه وتنتقده ويبقى 
وبعدها يتم تحديد هوية الشخص
اللي عمل الفعل دا
مين الراجل العنصري دا ولا مين الست دي
تبدا بقى الناس تدور على معلومات عنه
وتقول انه مثلا
الراجل دا طلع بيشتغل في الشركة الفلانية
او ساكن في المكان الفلاني  الى اخره
ولما الموضوع يكبر على الاخر بقى
بنوصل لاخر مرحلة
وهي ان الشخص دا
يلاقي عواقب ملموسة في حياته
يترفد مثلا من شغله او يتعرض لمضايقات
او يتعزل عن دوايره الاجتماعية
الناس صحابه واللي حواليه يبداوا يقاطعوه
ويقولوله احنا مش عايزين نعرفك تاني
واحيانا الموضوع بيوصل للملاحقة الجنائية
لو كان الفعل اللي هو عمله دا
فيه خرق للقانون
ساعات ممكن الهيصة دي كلها
تحصل على ولا حاجة اصلا
مثلا في 2021
كان فيه واحد اسمه كيلي دونوهيو
كان مشارك في برنامج مسابقات
وبعد ما كسب
راح عامل بصوابعه علامة كدا رقم 3 يعني
يتصادف ان العلامة دي هي اشارة عنصرية
بتعملها جماعة متعصبة من بتوع تفوق البيض
والعرق الاري والكلام النازي دا
في حين ان الراجل كان بس يقصد
ان دي تالت مرة يكسب فيها المسابقة
والدنيا برضه قامت عليه
وشغله وحياته تعرضوا للتهديد
لكن بعد شوية ظهرت الحقيقة والامور هديت
وفي ساعات تانية
بيكون الموضوع كبير اوي فعلا
زي مثلا ما حصل مع بيل كوسبي
الممثل الكوميدي السبعيناتي الشهير
اللي بدات تطلع عليه
اتهامات قديمة بالاغتصاب
في حوادث حصلت في فترات مختلفة
وفضلت اتهامات وشائعات بتتردد على الانترنت
لحد ما قررت 15 ست في 2015
ان هما يتقدموا بشكاوى رسمية ضده
وبعد ما حصلت هيصة على الانترنت
اتحول الراجل للمحكمة فعلا
وتمت ادانته بتهمة الاعتداء الجنسي
واتلغى البرنامج بتاعه على التليفزيون
لكن بعد كدا في الاستئناف
قدر يخرج من الموضوع
بسبب ثغرات اجرائية
خلت الحكم قانونا باطل
رغم ان الراجل نفسه كان اعترف بالجريمة
من الامثلة المختلفة دي
بنشوف كذا وجه لثقافة الالغاء دي
فهي ممكن تبقى في حد ذاتها طريقة للعقاب
عن طريق التشهير والفضح يعني
وممكن تبقى خطوة بس في الطريق للعقاب
عن طريق ان هي تشجع الشركات
على فصل الموظفين بتوعها
اللي هما اتعرضوا للكنسلة دول
على الفيسبوك ولا على السوشيال ميديا
واحيانا ممكن تبقى خطوة
لاحالة جريمة ما للقضاء
لو كانت الجريمة دي تستوجب تدخل السلطات
واحيانا ممكن تبقى هيصة بلا داعي
او عقاب على حوادث اتفهمت غلط
زي ما حصل مع الراجل بتاع المسابقات دا
في كل هذه الحالات والاشكال المختلفة
ثقافة الالغاء بتعتمد على فكرة بسيطة جدا
في جوهرها صديقي الانسان
وهي التشهير والاذلال
اللي هي قوى اجتماعية قديمة جدا
كانت جزء من المجتمعات البشرية طول التاريخ
واداة بتستخدمها السلطة
عشان تضمن الحفاظ على النظام
في العصور الوسطى مثلا ولحد القرن ال19
كان التشهير العلني في اوروبا
مستخدم على نطاق واسع
باعتباره عقاب للمجرمين
اللي ارتكبوا افعال غير قانونية
وكان القانون بيشترط ان اللي عمل حاجة غلط
يطلع يعترف قدام الناس بغلطه
واحيانا يقف في ميدان عام
ويتعرض لعقوبة علنية زي الجلد مثلا
واحيانا المجرم يتعرض للوصم
على جزء ظاهر من جسمه
عشان كل اللي يشوفه بعد كدا
يعرف انه ارتكب فعل معين
والمقصود من العقوبات دي
بيبقى زرع العار والندم في نفس الجاني
وفي نفس الوقت ردع المجرمين المحتملين
لكنها كمان بتادي غرض تالت
وهي انها بتقدم للناس نوع من انواع التسلية
او بتشبع نهم الجمهور
للفرجة على دراما
وعبرة متجسدة في شخص تاني
نحس بالتشفي فيه
ونحمد ربنا في نفس الوقت ان احنا مش هو
التشهير كان عقوبة مثالية في المجتمعات دي
لانها كانت مجتمعات صغيرة
وقدرة الناس انها تسيبها وتروح مكان تاني
كانت محدودة جدا
يعني انت لو اتعرضت للتشهير مثلا
في بلدك زمان
كان صعب جدا تخرج منها
بلدك اللي عايش فيها عيلتك واسرتك وكل حاجة
وبالتالي العلاقات الاجتماعية ضرورة
عشان تفضل عايش اصلا
لانك معتمد على مجتمعك
اللي هو عارفك بالاسم دا
وبالتالي فالوصم او التشهير
هو نوع من الاعدام المعنوي
بيهدد قدرة الفرد على مواجهة ظروف الحياة
لانها بتهدد علاقاته الاجتماعية
اللي بيعتمد عليها في حياته
لكن مع نهاية القرن ال18 وبداية ال19
حصلت تحولات سياسية واجتماعية
في اوروبا وامريكا
خلت العقوبات دي تختفي بالتدريج
علماء القانون والمثقفين بداوا ينتقدوها
بسبب دخول فكرة الكرامة الانسانية في الصورة
واللي خلت الناس ما تبقاش متقبلة
فكرة الاذلال العلني والاهانة لشخص اخر دي
وبقى كل الناس
سواء المجرمين او غير المجرمين
بقى عندهم اعتقاد ان ليهم
ادنى حد من الحقوق والكرامة الشخصية
اللي لا يجوز المساس بيها
الكرامة الانسانية اللي بقت القيمة الاساسية
اللي بتعرف المواطن
ودا ادى بالحكومات ان هي تلغي
العقوبات البدنية العلنية دي بالتدريج
وظهرت بدالها
فكرة السجون الجماعية الكبيرة دي
دا مكان لعزل المجرم عن المجتمع
يعني بدل ما نشهر بيه
ونكتب على وشه ان هو مجرم والكلام دا
لا فيه سجن بنحكم عليه حكم
وبنحطه في السجن دا شوية
يطلع بقى ايه راجل محترم جديد كدا
وما يبقاش العقاب بهدف الاذلال
اد ما يبقى الهدف تقويمه واعادة تاهيله
بس كمان عقوبة التشهير دي
كانت كدا بقت صعبة جدا في العصر الحديث
والسبب في كدا ان المدن والعواصم الكبيرة
اللي احنا عايشين فيها دلوقتي
ما فيش حد يعرف حد اصلا
يعني انت غالبا ما بقيتش تبقى عارف جيرانك
فبالتالي ما فيش حد ممكن يتفضح
لانك دايما في بلد ما حدش يعرفك فيها
وبالتالي مش هيضرك في حاجة
لو شلحت وجريت فيها
زائد انك لو اتعرضت
للاحراج او الاهانة مثلا في مكان
سهل جدا انك تروح مكان تاني
ودا في المجتمعات القديمة كان اصعب بكتير
انك تعرف تروح مكان جديد عليك
وتندمج فيه والناس تقبلك
وما تسالكش عن اصولك كان اصعب طبعا
فالتطورات السياسية والاخلاقية دي
خلت الاذلال والتشهير
عقوبة مرفوضة اخلاقيا
والتطورات الاجتماعية والحضارية دي
خلتها عقوبة غير عملية
لكن في السنين اللي فاتت صديقي الانسان
الدايرة هتدور
والموضوع دا هيتغير تاني لاكتر من سبب
بعد حوالي 200 سنة
على نهاية عقوبات التشهير والاذلال
الانترنت والسوشيال ميديا
قرروا ان هما يرجعوا يغيروا المعادلة تاني
لانهم بيرجعوا تاني البنية التحتية
اللي تسمح بالتشهير
اللي هي قدرة القصص والاحكام
ان هي تنتشر بسرعة بين الناس
زي بالظبط ما كان بيحصل
في المجتمعات الاصغر زمان
وزي ما بيحصل لحد دلوقتي
في القرى الريفية مثلا
ودا بالتالي خلى التشهير والفضيحة
عقوبة فعالة من تاني
والناس بقت ترجع تعتمد عليها
وما بقيتش مستحيلة زي ما كان الوضع
لما الناس بقت عايشة في المدن الكبيرة
السبب التاني اللي سمح
برجوع النوع دا من العقوبات
ان الناس بقت مدركة اكتر
مشاكل وعيوب العقوبات الجنائية التقليدية
بتاعة ان انت تجيب الجاني دا
وتعرضه لاتهام قدام النيابة
والنيابة تحولك للمحاكمة
ويبقى فيه قضاة ودفاع
والقصة الطويلة العريضة دي كلها
ودا لان الناس بتحس
ان منظومة العدالة الرسمية دي متحيزة
او غير مناسبة في حالات كتير
لانها مثلا ممكن تكون بتميل
لعقاب مجموعات معينة اكتر من غيرها
مثلا بتميل لعقاب الفقرا اكتر من الاغنيا
او بتميل لعقاب الوافدين اكتر من المواطنين
او البدو اكتر من سكان المدن
وفي الدول الغربية بتميل لعقاب
المهاجرين والملونين اكتر من البيض
وكمان نظام القضاء بصراحة عديم الكفاءة
في التعامل مع قضايا معينة
يعني مثلا قضايا الاعتداء الجنسي
اللي نادرا ما بيكون فيه شهود عليها
وينتهي في الاخر الامر بقصتين متعارضتين
القضاء ما بيعرفش يفصل بينهم
لو ما فيش ادلة او شهود زيادة
ومن هنا
بتظهر ثقافة الالغاء واحتياج الناس ليها
باعتبارها بتسد الثغرات
اللي في منظومة العدالة الجنائية
او في نظام العقوبات الرسمي
اولهدف انها تكملها
او تحل المشاكل اللي موجودة فيها
وهي بتعمل كدا بكذا طريقة
زي ما اتفقنا من شوية صديقي الانسان
ممكن تبقى هي في حد ذاتها العقاب
عن طريق التشهير بالجناة
واذلالهم وفضحهم يعني
خصوصا في الافعال
اللي هي ما لهاش عقوبة قانونية لحد دلوقتي
لكن في نفس الوقت
ممكن تبقى مؤذية او عنصرية
ممكن تبقى خطوة اولى بس من العقاب
بانها تشجع على عزلهم اجتماعيا
او فصلهم من اشغالهم
او احالتهم للقضاء العادي
وكتير بتعمل كل الحاجات دي
في نفس الوقت مع بعض
يعني مثلا صديقي الانسان
قضية مقتل جورج فلويد في امريكا
لما ظابط شرطة داس على رقبته
لمدة 9 دقايق اثناء اعتقاله لحد ما موته
اللي ولعت الدنيا في امريكا ساعتها
وكانت سبب في حراك اجتماعي كبير
ضد عنصرية الشرطة ضد السود
كانت ممكن تبقى قضية صغيرة وعادية
وبتعدي من غير ما حد يتحاسب اصلا
لولا الثورة اللي حصلت
على السوشيال ميديا
واللي صعدت الموضوع لدرجة الثورة الرهيبة
اللي حصلت في الشوارع بعد كدا
وادت لاحالة الظابط دا للمحاسبة
ولتسليط الضوء على حوادث تانية مشابهة
وبالطريقة دي فثقافة الالغاء او الكنسلة
بتخدم الفئات المهمشة والضعيفة
زي الاقليات مثلا او الستات
اللي هما في الظروف العادية
ممكن تعامل القانون معاهم يبقى متحيز
او متهاون مع الجرائم اللي بتحصل في حقهم
وبيلاقوا في ثقافة الالغاء بالتالي بديل
يرجعلهم العدالة
اللي ممكن يكونوا مش لاقيينها بطريقة تانية
لكن للاسف صديقي الانسان
وزي ما اتعودنا يعني فالحلو ما بيكملش
ثقافة الالغاء فعلا
بتسد بعض ثغرات العدالة الجنائية
لكن المشكلة انها بتخلق بدالها
فجوات جديدة كبيرة برضه
ممكن يعدي منها الراجل الصعيدي
والراجل المنوفي والراجل الاسكندراني
اللي قلتلك عليهم في اول الحلقة دول
يعني مثلا ثقافة الالغاء متعارضة تماما
مع فكرة العدالة الاجرائية
اللي هي تطلع ايه بقى
العدالة الاجرائية دي كمان
العدالة الاجرائية دي
اللي هي طرق جمع الادلة
والتحقق اصلا من الجريمة
اللي هي عملية بطيئة جدا ومتانية وحذرة
بيكون الهدف منها
التاكد باكبر قدر ممكن من الثقة
ان الشخص المتهم دا ارتكب الجريمة فعلا
وانه مش مجرد اتهام مطلق كدا
ما فيش عليه دليل
لكن الكنسلة عشان بتحاول تتجنب
المسار بتاع القضاء دا
اللي هي بتشوفه متحيز وغير مناسب
بتتجنب مسالة الادلة والاثبات دي
من اولها لاخرها تقريبا
وبيكون البوستات والمنشورات
اللي على السوشيال ميديا دي
هي وثائق الاتهام والادلة في نفس الوقت
والحكم كمان اوقات
والحاجات دي طبعا
ممكن تادي لوصف مش دقيق للاحداث
او تنتج رواية ما تكونش هي الرواية الحقيقية
او الكافية لادانة الشخص دا
ودا السبب ان فيه قضايا بتتفتح على الانترنت
ولما تروح للقضاء بيتحكم فيها بالبراءة
رغم ان كل الناس تقريبا
بتكون مقتنعة ومصدقة ان الجريمة وقعت فعلا
واحيانا زي ما حصل مثلا
في حالة بيل كوسبي
هو نفسه اعترف بالجريمة اصلا
بس يخرج برضه بسبب ثغرات قانونية
او مسائل ليها علاقة بصحة الاجراءات
الفكرة بالنسبة للقضاء
ان الجريمة عشان يتعاقب عليها شخص
لازم تثبت عليه بشكل قطعي
ولازم عملية المحاكمة نفسها
تحصل بشكل ما فيهوش اخطاء
ودي حاجة فعلا ليها عيوب
لانه معناها ان فيه جرايم مش هتتعاقب
لان الادلة مش كفاية مثلا
ولان فيه ثغرة قانونية هنا او هنا
بس المشكلة ان التخلي عن القضاء برضه
ليه عيوب هو كمان
لانه هيادي لعقاب ناس
ممكن ما تبقاش ارتكبت جرايم اصلا
لانه الادلة من البداية
مش مهمة في النوع دا من العقاب
وغير كدا فالقانون الجنائي كمان
بياخد في اعتباره حاجات مختلفة
متعلقة بالسياق
مثلا عمر المتهم كبير ولا صغير
الوقت اللي ارتكب فيه الجريمة
وكمان فيه قوانين بتتحط للتقادم
يعني لو جريمة عدى عليها وقت طويل جدا
ممكن تبقى خلاص يعني غير قابلة
للملاحقة القضائية تسقط بالتقادم
لكن بالنسبة لثقافة الالغاء
فما فيش حدود زمنية ممكن تغير الحكم
او طبيعة المساءلة والعقاب
لان سجل الاتهام موجود على الانترنت
وثابت ومستمر
ودا معناه انه اي حد ممكن يلاقي نفسه
بيتعاقب على حاجة عملها او قالها
من 10 او 15 سنة احيانا
حتى لو كان هو حاليا
في مرحلة مختلفة تماما من حياته دلوقتي
حتى لو كانت افكاره دي اتغيرت
حتى لو كان هو بقى شخص تاني
واخيرا صديقي الانسان ثقافة الالغاء كمان
بتعاني من مشكلة اسمها التناسب
يعني هل حجم العقاب دا
مناسب مع حجم الجريمة ولا لا
القضاء ونظام العدالة الجنائية
بيهتم جدا بمسالة التناسب دي
انه على اد الجريمة يكون العقاب
لان ثقافة الالغاء تقريبا عندها عقوبة واحدة
لكل الجرايم والافعال
اللي بتشوفها مستحقة للعقاب
والعقوبة دي هي الكنسلة او الالغاء
ومع الكنسلة دي بييجي تهديد
لمصدر رزق المتهم وعلاقاته الاجتماعية
حتى لو كانت العقوبة القانونية اصلا
ممكن تبقى اقل من كدا بكتير
لو كان دخل المحكمة بسبب اللي هو عمله دا
ودا لان التشهير اصلا صديقي الانسان كعقوبة
بيجرد الشخص من انسانيته
وبيحط من مكانته الاجتماعية
وبالتالي بيحوله لشخص مستباح
يستحق اي حاجة تحصله
غير انها كمان بتكون عقوبات ما فيهاش رجعة
يعني حتى لو القانون الجنائي بيحاول يتجنب
الوصم اللي بيحصل نتيجة الادانة
فثقافة الالغاء اصلا بتعتمد على الوصم دا
باعتباره هو جوهر العقاب
او مكون اساسي فيه
كل المساوئ والمشاكل دي
بتاخدنا لاهم نقطتين
في موضوع الكنسلة دا صديقي الانسان
ثقافة الالغاء بتعتمد اول حاجة
على فكرة اسمها الجوهرانية
يعني بتعتبر الاشخاص المخطئين دول
في جوهرهم غير قابلين للاصلاح
او ولاد كلب مش نافعين تاني ابدا
ودا معناه انهم في جوهرهم برضه
يستحقوا الاهانة والتشهير والاذلال
والمشكلة فيهم هما شخصيا
مش في الفعل اللي عملوه
وبعدين الخطوة التانية انه الالغاء
بيعتمد على مشاعر الخزي والعار في العقاب
باعتبار ان دا الشعور الوحيد
اللي يستحقه المخطئ
الفيلسوفة الامريكية مارثا نوسباوم
بتقول في كتاب الاختباء من الحياة
ان العواطف بتلعب دور مهم جدا في القانون
زي مثلا اننا بنحاول نبني القانون دا
بحيث انه يكون فيه رحمة في اصدار الاحكام
اننا بنجرم افعال معينة
لاننا بنحس بغضب جماعي
او استياء تجاه الجرايم دي
والعواطف اللي عندنا دي ضرورية جدا
عشان القانون يشتغل اصلا
لانه لو كان القانون دا
مجرد احكام مجردة كدا
مش هيكون فيه قوة اخلاقية
تزقنا اصلا ان احنا نفعله
ودا معناه صديقي الانسان
ان ما فيش قانون من غير عواطف
لكن رغم كدا عندنا عواطف كويسة وعواطف وحشة
وحتى العواطف الكويسة والمشروعة
اللي هي زي الغضب مثلا
ممكن احيانا تتجاوز حدودها وتبقى سيئة
لكن مارثا نوسباوم دي
بترفض الخزي والعار بالتحديد
كمشاعر يتبني عليها اي نظام عدالة وبتقول
وثقافة الالغاء دي
بسبب تشجيعها على الشعور بالعار برضه
بتشجع على الهروب من الانسانية بالشكل دا
والشعور بالخزي او العار كمان
بيخلق تفاوت بين البشر
كان فيه بشر احسن او طبيعيين
لانهم ما ارتكبوش الخطا دا
او في بشر اقل او في مرتبة ادنى
لانهم ارتكبوا الخطا دا
وبالتالي فالتشجيع على الشعور
بالخزي او العار دا اصلا
ضد فكرة المساواة والكرامة الانسانية
اللي بتقوم عليها المجتمعات الحديثة
والمشكلة في الخزي انه دايما
بيكون متعلق بالاشخاص مش بالافعال
يعني الواحد لما بيحس بالغضب مثلا
بيكون حاسس بالغضب تجاه فعل سيئ
مش شخص في حد ذاته
لكن الاذلال واشعار بالناس
بالخزي والعار بيكون العكس
متعلق بالشخص نفسه
وهدفه انكار قيمة الشخص دا
وانكار كرامته المساوية للاخرين
ودا مش بس بيقلل من الشخص المدان
لكن كمان بيسمحلنا اننا نتساهل مع نفسنا
لاننا بنحس اننا احسن من الشخص دا
وكفاية بس اننا نطرده من المجتمع
علشان نبقى عايشين في مكان احسن
من غير ما نفكر ونبحث بحث صادق
في نفوسنا وقلوبنا
اذا كنا احنا كمان ممكن نبقى عرضة
لنفس العقاب دا في ظروف تانية
نوسباوم بتفكرنا بكلام كانط
عن ان كلنا عندنا حاجة اسمها
الحق في ان نعاقب
ودا معناه اننا لما نغلط
نتحاسب لكن ما نترفضش
يعني العقوبة صديقي الانسان
بتكون على افعالنا
لكن ما تكونش ابدا رفض لذواتنا كاشخاص
طب فاكر صديقي الانسان جاستين ساكو
اللي كانت مسافرة جنوب افريقيا دي
بتاعة تويتة مرض الايدز
في قصة ساكو دي احنا ممكن نشوف
قصة ثقافة الالغاء كلها كدا
من اولها لاخرها ميزاتها وعيوبها
وايه اللي بتحاول تعمله
وايه اللي بتنجح فيه
وبرضه ايه اللي بتفشل فيه
الموضوع بيبدا بفعل مسيء بتعمل الست
بتكتب نكتة عديمة الاحساس
ممكن الناس تشوفها فيها اهانة للسود
وللناس المصابة بمرض معين اللي هو الايدز
لكن الفعل المسيء دا غالبا
ما لهوش عقوبة قانونية من اي نوع
هو في الاخر مجرد نكتة دمها تقيل
رغم كدا الناس بتشوفه بغيض
خصوصا بالنسبة للامريكان
اللي بيعانوا بالفعل من العنصرية
والتوتر الشديد بين البيض والسود
بتبدا الناس تطالب بعقاب ساكو على كلامها
وانه مش المفروض يعدي عادي
او يبقى الطبيعي اننا نتكلم بالطريقة دي
فتتعرض ساكو للكنسلة او الالغاء
وتخسر شغلها
خد بالك صديقي الانسان ان نفس العقاب دا
هو اللي كان هيحصل برضه
لو كانت ساكو عملت جريمة اكبر بكتير
يعني هو تقريبا نفس العقاب
اللي اتعرضله بيل كوسبي
المتهم بعشرات الاغتصابات
فتقدر تشوف بوضوح ازاي التناسب
ما لهوش معنى تماما في ثقافة الالغاء
كل الافعال بتتعاقب نفس العقاب تقريبا
وفي نفس الوقت العقاب بيتعلق بالشخص نفسه
وبيستمر في مطاردته
عشان العار يفضل مصاحبه للابد
كانه ما يقدرش ابدا
انه يتجاوز كونه اخطا في لحظة معينة
وهي دي صديقي الانسان
اشكالية ثقافة الالغاء
او ال 
لا القرب مرتاحله ولا البعاد اقدر عليه
لو اعتمدت على نظام العدالة التقليدي
هتحس ان فيه حاجات بتعدي مش المفروض تعدي
ولو اعتمدت على الالغاء هتحس ان الناس
بتتعاقب بصورة مفرطة احيانا
على حاجات ممكن حتى ما نبقاش متاكدين
هي حصلت ولا لا
دا السبب ان قانونيين كتير
بداوا يفكروا في طرق بديلة
تقدر تتجاوز مساوئ النظامين مع بعض
من بين الطرق دي مثلا
اقتراح العدالة التصالحية
اللي قدمه
الخبير القانوني الامريكي هوارد زير
اللي بيقول انها بتعتمد على مواجهة
كل الاطراف المعنية بجريمة معينة
مثلا الضحايا واسرهم
وافراد المجتمع اللي اتاثروا بالمشكلة
مع الجناة واسرهم
نجيب كل دول نقعدهم مع بعض
ويتواجهوا ويتكلموا
المواجهة دي بتكون هدفها
تحمل الجاني للمسئولية
واعادة اصلاح الضرر
اللي نتج عن الفعل او الجريمة اللي حصلت
وتجاوزه بصورة صحية
مش بدفنه او تجاهله
لكن بالتعامل معاه وبمواجهته وفهمه
في نفس الوقت من غير نبذ
او طرد الجاني من المجتمع
ومن غير الحكم على شخصه
حكم نهائي بانه مش نافع
ومتكنسل وغير قابل للاصلاح
وزي ما التشهير كان ليه جذور قديمة
في الممارسات البشرية طول التاريخ
فالعدالة التصالحية برضه
ليها جذور قديمة هي كمان
ثقافتنا العربية نفسها
كان دايما فيها فكرة الصلح دي
ومجالس التراضي والمجالس العرفية
واللي كانت بتحل النزاعات
عن طريق تطبيق العدالة التصالحية برضه
ومؤخرا حتى في امريكا واوروبا
بدا الاهتمام يتجدد بالنوع دا
من الممارسات القانونية
على اساس تبقى بديل للقانون الجنائي
في الحاجات اللي مش بيعرف يتعامل معاها
وفي نفس الوقت
ما بيبقاش  فيها  العيوب والثغرات الكبيرة دي
اللي في التشهير وفي الكنسلة
اكيد صديقي الانسان
ان كل فرد لازم يتحمل عواقب افعاله
خصوصا لو كان متهم بافعال
فيها عنصرية او اساءات جنسية مثلا
وما فيش اي مبرر لقبول الافعال دي
لكن في بحث الانسان عن العدالة عموما
لازم يفتكر ان العقوبات
مش هدفها الانتقاص من الناس
او اهانتهم وتحقيرهم
مش اننا نفضل في دايرة الادانة
ووصم الاخرين والحكم عليهم
والشعور باننا احسن منهم
لكن هدف العدالة اننا نبذل جهد اكبر
في الفهم والتعلم والتعافي
من غير ما ننكر
الضعف البشري والنقائص الانسانية
وكل دي عناصر اساسية للعلاقات بين الناس
في اي مجتمع صحي
بيحس فيه الافراد بالحرية والمساواة
وطبعا الكرامة اللي يستحقوها كبشر
علشان كدا واحنا بنطبق حقنا
في الحكم على الانترنت على الاخرين
محتاجين نبقى عندنا الشجاعة
لمساءلة نفسنا احنا كمان
هل العقوبة اللي بيصدرها الاف
واحيانا ملايين الناس على الانترنت دي
فعلا متناسبة مع الخطا
اللي حصل من حد فيهم
وهل هدفها فعلا هو تحقيق العدالة
او تكميل النقص اللي في العدالة الجنائية
ولا هي برضه رغبة انسانية وغريزية
في الانتقام والتشفي والفرجة على الدراما
اسئلة مهمة طبعا صديقي الانسان
هاسيبك تفكر فيها
بعد ما تعمل 
وتحط  وتفعل زر الجرس
لكن تسالني صديقي الانسان
هل الواحد عمره ما عمل حاجة
يستحق عليها الكنسلة هو كمان
اقولك موقف عملته وانا صغير
ولسة فاكره من اسبوعين
كنت واقف في الشباك
ولمحت واحدة كانت زميلتي في الدرس
من بتاع 15 سنة
ايام ما كنت ادك كدا صديقي الانسان
قعدت ابرق واقول
رضوى دي اكيد رضوى
ورجعت بيا الذاكرة لاول مرة
شفت رضوى فيها وعاكستها ساعتها
خليتها معدية وقمت عامل
حركة اكروبات كدا جنبيها عشان اضحكها
بس الحقيقة انها خافت بدل ما تضحك
لفت بينا السنين ودخلنا في عصر ال
لو تفتكره صديقي الانسان
واتعرفت عليها من اول وجديد على النت
وحكيتلي الموقف اللي هي اتعاكست فيه زمان دا
وانا اعترفتلها بانه انا الشاب اللي عاكستها
فرضوى قالتلي كلمتين صديقي الانسان
لن انساهم ما حييت
قالتلي انا كبنت ماشية في الشارع
كل الناس اللي ماشية في الشارع دي
بالنسبالي اصفار صفر
لكن لو شفت حد بيعدي راجل عجوز الطريق
دا بالنسبالي بيبقى 1
لو شفت واحد بيهدي بعربيته
عشان اعرف اعدي
دا برضه بيبقى 1
وفي نفس الوقت
لو شفت واحد بيرمي زبالة في الشارع
او بيعمل فعل مش محترم دا بيبقى 1
فانت بالنسبالي ساعتها كنت 1
وقفلت معايا صديقي الانسان وعملتلي بلوك
ومن ساعتها ما عرفتش اوصلها تاني
لحد ما من اسبوعين وانا واقف في الشباك
زي ما باقولك كدا
لقيت واحدة شبهها بالظبط
وصوت في عقلي عمال يقولي هي
وصوت تاني يقولي
لا يا عم اكيد مش هي دي واحدة شبهها
لحد ما لقيت نفسي بشكل لا ارادي
بانادي عليها عشان اتاكد هي ولا لا
قلت بصوت عالي رضوى
فلقيتها اتخضت وبصيتلي
فاتحرجت جدا صديقي الانسان
وقلتلها 2
