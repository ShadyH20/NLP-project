اه انت كدا يعني ناوي تخبي عليها
لا
انا ما بخبيش على الجماعة حاجة خالص
دي ام العيال يا جدع
طب وهي الجماعة عارفة ان انت
ناوي تتجوز وتعملها الجماعة 2
وموافقة ومباركة
وفرحانة اوي كان ابنها اللي رايح يتجوز
ودي اشتريت صمتها بكام دي يا عم شلبي
كتبتلها نص العمارة
بس ما تقلقش الشقة دي لسة تبعي
انا كنت خايف اخرج عن سلطتك
لا دا انت حبيبي
عارف يا عم شلبي بمناسبة ساعة الصفا دي
انا فيه سؤال نفسي اسالهولك
 من ساعة ما جيت العمارة دي
اؤمر يا حبيبي
انا مالي انا بقصصك دي
مهو بص يا محمد
الجوازة دي استحالة تتم من غيرك
انا محتاجك في كل خطوة معايا معلش
انجز الله يخليك عشان انا
فيه 3 سيناريوهات جم في بالي دلوقتي
اقل واحد فيهم يجيب ارتجاع
بص يا محمد
ابو العروسة طالب مني مهر وشبكة عاليين اوي
ايوة
والقايمة احتمال تخشلها في 6 اصفار
فيعني عايزين ننزل المبلغ دا
على اد ما نقدر انا وانت
طب مهو يعني ليه حق برضه يا عم شلبي
ابو العروسة يامن بنته يعني
لا مؤاخذة انت عارف سمعتك في المنطقة
زبالة انا عارف يا عمي دا مش موضوعنا
امال ايه موضوعنا
بص يا سيدي ابو العروسة حريص حبتين
كاتب كل قرش اتصرف على بنته
من اول حلاوة التمريض
وهما بيولدوها في المستشفى
لحد كباية الشاي
اللي شربتها عندهم وانا بتقدملها
تخيل
دا يبقى تسليع
طب والعروسة ازاي موافقة على الكلام دا
موافقة ايه دي طلعت فكرتها هي
دي البت طلعت دماغها شغالة
دي دماغها حتة الماظ
امال انا ماسك فيها بايديا وسناني ليه
وانا اللي فاكرك رايح تجدد شبابك
اتاريك رايح تجدد الباقة
امال هو انا بلعب
طب ما تقولهم انت كمان يا عم شلبي
صرفت اد ايه على نفسك
ما انت صارف ومكلف ما شاء الله
لا يا عم لا يا عم ما تهزرش عم لا
لا هزار ايه 
يعني يا عم شلبي هو انت ببلاش
طالما كلهم داخلين على صفقة بقى
انت كمان قولهم انت صرفت على نفسك اد ايه
دا انت كل سنتي فيك علم ومفهومية
اتفضل
تصدق فكرة
طب انا هقدرني ب3 مليون
عشان اقص معاهم المبلغ
3 مليون ايه يا عم شلبي
انت فاكر نفسك كونجولو
ولا اقولك
انا هخليهم 2 مليون
واكتب عليهم شرط جزائي
حاسس انك بتروح في حتة مش حلوة
ناولني بس الفوطة كدا يا عم شلبي
عقبال ما نمسلك الفوطة ان شاء الله
اهو يسوقلي الفيرنا في المشاوير المهمة
والولية حماتي ما نفسها حلو في الاكل
الله لا حول ولا قوة الا بالله
طب الفوطة طيب يا عم شلبي
طب اللمبة
عم شلبي
صديقي الانسان ليا واحد صاحبي
بيحب واحدة بدون ذكر اسامي اسمها نجلاء
وانا في الافراح ما بتوصاش بقى
قلتله خير البر عاجله لازم تتقدملها
قالي ما دا حصل فعلا
اتقدمت لنجلاء اه والله
قالي خدت صينية البسبوسة
وشديت بدلة الالانترفيوهات وقعدت مع ابوها
لسة بقوله اهلا وسهلا يا عمي
انا يشرفني اط
قالي اسمع يا جدع انت
انا طالب في بنتي مهر 2 مليون جنيه
مش هقعد انا بقى اربي واشتري بامبرز واعلم
وادي دروس وادفع مصاريف جامعة
ولبس وميكاب واير بودز
وتيجي انت تاخد كل دا على الجاهز
الله جرى ايه يا حاج ما توحد الله
دا انا جاي شاري
قالي وانا بايع 2 مليون
يقولي بقوله يا عمي هي بيعة وشروة
نجلاء دي انسانة
هي اينعم ذوقها الموسيقي مش اد كدا
مش عارف انت جبتلها اير بودز ليه بصراحة
بس مش للدرجادي
انا مش معترض على المبلغ والله
مع انها تسعيرة مبالغ فيها
بس هي يعني كانت محبوسة في الجمرك
ولا انا هسال على ضمان ضد عيوب التربية
وعمال يحكي بقى
وانا بفكر ودماغي مش مريحاني
مهو انا لو دماغي مريحاني
ما كانش دا بقى حالي صديقي الانسان
قعدت افكر في الراجل
اللي حول بنته لسلعة دا
بس هو مش احنا
في عالم مادي فعلا وكلنا سلع
وكل ما الناس تخلف تلاقي مصاريفهم بتزيد
دا معناه فلوس
مش البني ادمين بيساووا فلوس
حتى الحكمة الميكروباصية الاثيرة بتقولك
ما تبصليش بعين ردية شوف اللي اتدفع فيا
طيب لو كل واحد فينا يسوى مبلغ
وبيتكلف مثلا مبلغ معين عشان يبقى بني ادم
كان ليهم حق بقى الفلاسفة والاقتصاديين
اللي اشتغلوا من زمان
على حساب القيمة المادية للانسان
يعني نفترض مثلا ان انت صديقي الانسان
تسوى 10 مليون
جنيه طبعا مش دولار
انت مش رايح اتحاد جدة
وقلنا مثلا
ان اللي حدد المبلغ دا راجل اقتصادي
حسب تكاليف حياتك المادية من اكل وشرب
ونوم وحموم وتعليم وعلاج وخلافه
كل اللي ابوك صرفه
الراجل الاقتصادي دا بشكل ما قدر يحسبه
هل الحسبة دي هيبقى داخل فيها
قدراتك العضلية والنفسية والعقلية
داخل فيها مهاراتك في الكلام والتواصل
ذكاءك العاطفي والرياضي
طريقتك في اتخاذ القرارات ونمط حياتك
مهو لو بنحسب الحسبة دي بشكل مادي صرف
فكل دي حاجات
بتاثر في قدرتك على العمل وجودته
هل دوايرك الاجتماعية وصحابك
ممكن تتحسب قيمتهم الاجتماعية هما كمان
يعني لو ليك صحاب كويسين تبقى انت اغلى
لو اصحابك مش سالكين تبقى انت
مش اصحابك دول هما ساهموا في تكوينك
يعني مهو صديقي الانسان
انت اللي اتصرف عليك مش اكلك وشربك بس
طب انا بقى لو حبيت احسب
قيمة نجلاء دي في سوق النخاسة دا
اكيد هبدا افكر ان عم ابو نجلاء
اللي عاملي فيها ولي عهد النمسا دا
كان دخله كام اصلا
مهو يا عيني ايش ياخد  الريح من البلاط
ما حليتهوش غير مرتبه
يعني نجلاء بكل ما لديها
من شخصية وقيم وذكاء اجتماعي
وقدرات ذهنية وذوق موسيقي
هتطلع في الاخر
ما تسواش غير جزء من مرتب الراجل دا الله
الجدع اللي اسمه كارل ماركس
فكر كتير اوي في موضوع المرتب دا
ماركس كان بيقول ان رب العمل
اللي هو زي اصحاب المصانع
ورؤساء الشركات وغيرهم
بيدوا العامل او الموظف جزء
مقابل وقت العمل اللي اشتغله عندهم
والباقي بيستولوا عليه كقيمة زايدة
سيبك بقى خالص من القيمة الزايدة دي
وخلينا نفكر مع بعض 
في الجزء اللي بياخده العمال كاجر طبعا
في راي ماركس ان مرتبات العمال دي
بتتحدد على اساس
حاجة اسمها الحد الادنى الضروري
اللي يا دوب يكفيهم
عشان يقدروا يصحوا تاني يوم ويكملوا شغل
يعني لو انت مش هتهز طولك وتنزل من بيتك
عشان مبلغ اقل من 20 جنيه مثلا
فهو هيخليهوملك 20 جنيه
مش هيسال نفسه انت تستاهل كام
طالما هو حط اقل حاجة يضمن بيها
انك تكمل الشغل والعملية تدور
بيديك اللي يا دوب يخليك
تشتغل الشهر اللي جاي كمان
ماركس ما استفاضش في النقطة دي
وما قالش ايه بالظبط الحد الادنى الضروري
لاستمرار قوة العمل دي
استمرار قوة العمل دي صديقي الانسان
هو انك انت بعد ما الشهر يخلص
يبقى عندك دافع
انك انت تنزل الشهر الجديد تشتغل من جديد
عشان خدت مرتب عايز تاخده
الشهر اللي بعده هو كمان واخد بالك
فدا اسمه يعني انتاج قوة العمل
خلينا بس ايه
باختصار مخل كدا يعني نمشيها
الفكرة ان الفلوس اللي انت محتاجها
عشان حياتك تستمر دي
بتختلف حسب انت مين وعايش فين وامتى
واحتياجاتك الضرورية
مش مسالة بس الاكل والشرب واللبس
موضوع اعادة الانتاج بتاع البني ادمين دا
حواليه صراع طبقي وسياسي وحتى ثقافي
ما وقفش ابدا
طول الوقت الراسماليين بيحاولوا يضغطوا
الحد الادنى دا من ناحية
والعمال بيحاولوا يزقوه من الناحية التانية
يعني مثلا في اوروبا
في الفترة اللي بيسموها التلاتين سنة المجيدة
اللي امتدت من بعد الحرب العالمية التانية
سنة 1945 لحد 1975 تقريبا
كان العمال بيشوفوا ان الحد الادنى لحياتهم
هو مرتب كويس وتامين صحي كامل
وبيت في المساكن الاجتماعية ويمكن عربية
خصوصا في الفترة
اللي كانت بعد الحرب العالمية
وقتها كانت النقابات العمالية قوية
الموضوع دا دخل
في الثقافة وانماط الحياة والنظرة للعالم
ما بقاش مقبول ان العامل يكون جعان
او عايش في عشة بتنقط عليه
او بيشتغل اكتر من 8 ساعات في اليوم
زي ما كان الوضع في القرن ال19 مثلا
وكمان العامل دا محتاج يروح القهوة والنادي
ويسهر مع صحابه بالليل
وكل كام شهر محتاج يروح المصيف
والا مش هيقدر ينتج ويتجدد زي ما بيقولوا
وهيبطل يشتغل
لان اي حاجة اقل من كدا
تعتبر حالة غير انسانية
حلو الكلام لحد كدا
يعني معانا حسبة سهلة اهو
اللي هو ان ابو نجلاء دا لو كان بيشتغل باجر
سواء كان عامل ولا موظف
فالاجر اللي كان بياخده
مخصص لاعادة انتاجه هو واسرته
بمعنى ان اللي صرفه على نجلاء
او خلينا نقول قيمة انتاج واعادة انتاج نجلاء
محسوبة ضمن نظام العمل الماجور
وبياخد على نجلاء دي مرتب
لانه كان عامل جزء من مرتبه للست نجلاء
واكلها وشربها وتعليمها واحتياجاتها
يعني مثلا نقول ان هو كان عامل حسابه
في 500 جنيه في الشهر من مرتبه
بيروحوا على نجلاء ومصاريفها
الفكرة بقى دلوقتي
ان الفلوس اللي هو عامل حساب نجلاء فيها دي
لو حسبناها هنلاقي انها مش ممكن
تقدر تعمل انسان بجمال وامكانيات نجلاء
مفكرين كتير متاثرين بماركس وغيره
فكروا في القصة دي
وطلعت معاهم نتايج مهمة
هقولك على واحدة من  اهمهم
او يمكن تكون الاهم
فيه مناضلة ومفكرة نسوية ايطالية
اسمها ماريا روسا داللا كوستا
حاول تحفظ الاسم دا صديقي الانسان
المهم ان الست الجميلة داللا كوستا دي
كانت واحدة من ابرز مفكرات
واحدة من الحركات النسوية الايطالية
اللي اسمها لوتا فيمينيستا
الست دي كتبت سنة 1972 مقال طويل
اسمه قوة النساء واضطراب المجتمع
وفكرة المقال الاساسية
كانت اعادة انتاج الحياة دي برضه
بس ما بتتكلمش عنها
من اول كل شهر لما المرتب ينزل
انما بتقول ان فيه عمل تاني غير مدفوع الاجر
بتعمله الستات اساسا
من خلال دورهم في الرعاية والتربية
يعني لولا عمل الست دي في البيت
ما كانش المرتب دا يكفي حد اصلا
فضلا عن نجلاء وابوها وامها
فكدا احنا مش بنستغل العامل لا
احنا بنستغل مراته كمان وبناخد شغلها ببلاش
المفكرين الايطاليين
اللي بينتموا لتيار داللا كوستا الفكري
زي انطونيو نيجري مثلا
وسعوا الفكرة دي اوي
فقالك لا نظام العمل الماجور دا
مش بس بيستغل عمل النساء غير الماجور
وانما بيستغل كل مشاعات المجتمع
وما تفهمنيش غلط صديقي الانسان
في موضوع مشاعات المجتمع دا
انا جايلك اهو في الطريق
المشاعات دي هي العمل والمجهود
اللي بيشارك فيه الناس كلهم
بيعمله المجتمع كله
ومن غير المجهود دا
لا نقدر نربي عيالنا ولا ناكلهم
يعني اشكال التضامن الاجتماعي مثلا بين الناس
زي الاوقات اللي انت كنت وانت طفل مثلا
بتقضيها عند جيرانك وقرايبك وانت صغير
بتلعب وتتعلم وتكتسب تجارب في الحياة
وتاكل وتشرب وتتخانق
وتطور مهاراتك الاجتماعية
كل دا خلاك زي ما انت النهاردة
وكل دا صعب تحسب قيمته المادية دلوقتي
كل دي قيم المجتمع بنفسه هو اللي بيقدمها
ببلاش من غير اي حسابات مادية
والقيم دي بتطبع علينا وتشكلنا
هي دي المشاعات
اللي بيتكلموا عليها المفكرين الايطاليين
فاكر صديقي الانسان الناس اللي علموك
حاجات كتير بشكل عفوي وبدون اي مقابل
مش بتكلم على اساتذتك في المدرسة يعني
وانما كل الافكار والمهارات
اللي انت اتعلمتها من الناس اللي حواليك
من اول الخبرات والمعلومات
اللي بتتنقلك من غير ما تطلبها
لحد مجهودك انت في المذاكرة والتفكير
يعني الراجل اللي انت مثلا بتشوفه في الشارع
توقفه وتساله منين يودي على فين دا
ما خدش منك اجر
ولا انت طلبت اجر من اللي سالك بعده
فما بالك بقى باللحظات الصعبة واوقات الازمات
والحروب والاضطرابات الاجتماعية
والكوارث الطبيعية
اللي بيظهر فيها حد ادنى من التضامن بين الناس
بيساهم في استمرار الحياة
حتى لو كنت بتكره مجتمعك
او عندك مشاكل معاه ومع نمط حياته
فانت غصب عنك كونت نفسك
على طريقة التفاعل مع المجتمع دا
سواء بانك تجامل معاه او تتخانق معاه
او تعترض عليه
في الاخر دا اللي عمل شخصيتك المستقلة
وشخصيتك دي صديقي الانسان
هي اللي خلتك تشتغل في حاجة بعد كدا
تعرف تكسب منها انت كمان
فكل ادوات الانتاج
وحتى المعرفة اللي وصلها البشر دلوقتي
اللي قدمهالنا كانوا ناس سبقونا ماتو
لا طلبوا مننا شكر ولا فلوس عليها
وحسب ماركس
الراسمالية بتستغل المعرفة العامة دي كمان
اللي هي ملكنا كلنا وشكلتنا كلنا
يعني هي بس مش بتاخد انتاجك لوحدك لا
دا بتستفيد من انتاج
كل الناس اللي جم قبلك كمان
عشان تراكم راسمال وبس
وبعدين ييجي المدير في الاخر يقولك
انت بتشتغل عندي 8 ساعات بس الله
طب ما انا اهو بنام 8 ساعات ادهم
عشان اقدر اشتغلهم
الواقع ان انت شاري حياتي كلها
مش ال8 ساعات دول
دا انا كمان بستغل خبراتي
مش مؤهلي الجامعي بس
وبستغل كل علاقاتي عشان اساهم في الشغل دا
صاحبي اللي بروح اعيطله
اخر الاسبوع من ضغط الشغل
وبيهون عليا عشان الدنيا تعدي دا
من غيره هبقى فين
حياتي كلها مسخرة لل8 ساعات
الراسمالية حولت المجتمع كله لخلية
مهمتها تخدم المصنع
وتقدمله عمل مجاني عشان يفضل يدور
بس يبقى السؤال
ازاي نحسب قيمة انتاج الحياة
لو نسينا العمل الاجتماعي
اللي ما بيدفعلهوش اجر
يعني المشاعات والرعاية والمعارف
والعلاقات الاجتماعية اللي بتشكل الانسان
واللي لا يمكن تسليعها
وحساب قيمتها في السوق مهما حاولنا
وبدون المشاعات دي
الحياة مش ممكن تستمر
طب اذا رجعنا لنجلاء بقى
وسالنا نفسنا هي اتكلفت كام
صديقي الانسان
انا بقترح نروح لنجلاء تحت البيت
وبدل ما نقولها هاتي الدباديب والكلام دا
نقولها اندهيلنا ابوكي ونعرفه بقى
ان بنته دي ما كبرتش من ماهيته ولا حاجة
وانما المجتمع كله تعب في تربيتها وتعليمها
ولو على الفلوس اللي انت صرفتها يا عم الحاج
دول ما يساووش غير شوية شحم ولحم
ودروس علوم ولغات في مدارس الحكومة
يا عم يا ابو نجلاء
نجلاء بنت المعرفة العامة
مش بس كدا لا
دا كمان نجلاء بنت المشاعات
وهو هيفهم موضوع
بنت المشاعات دا غلط انا عارف
هو عم ابو نجلاء يعني فهمه على اده شوية
بص صديقي الانسان
انا رايي ان الجوازة دي مش نافعة من الاساس
والبت اصلا ذوقها الموسيقي معيوب
فبلاش وجع قلب
او زي ما الافيه بيقول يا اخي
بلاها نجلا خد سوسو
سوسو حلوة صديقي الانسان اتوكل على الله
والله صديقي الانسان
يعني هي نجلا بصراحة انا قعدت معاها
مش اد كدا
بتبجح بتبجج جامد
بتبجح في ابوها وهتبجح فيك بعد شوية
