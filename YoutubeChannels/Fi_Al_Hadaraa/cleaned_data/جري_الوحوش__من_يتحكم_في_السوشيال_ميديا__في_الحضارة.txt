ايه
الكاميرا تمام اهي
وسع يا لا
كدا المايك تمام يلا
شيع انت بقى يا حاج رضا
اشيع ايه انا مش هسيبك
انت ما بتقراش التعليقات ولا ايه
انا الناس طالباني بالاسم
طالباك بالاسم ايه يا لا انت حد يعرفك
اه ذات الروح المعفنة دي ياما قضت مني
لا لو الروح المعفنة بذات نفسها قضت منك
يبقى تقعد معايا
بس بقولك ايه يا رضا
دا اول لايف اطلعه
مش عايز فضايح قدام صديقي الانسان
عيب عليك هشرفك يا صديقي
ماشي خد
يلا
نشوف معانا اول صديقي الانسان بنقول الو
الو
استنى يا لا الو
معاك يحيى الرومي من البرلس يا محمد
اهلا وسهلا يا استاذ كيرلس
عايزين حلقات اكتر ارجوك
ربنا يخليك والله دا يشرفني
حضرتك عايز حلقات عن ايه
مش مهم المهم حلقات اكتر
نعملك حلقات يا حبيب اخوك ما تقلقش
حاضر يا استاذ كيرلس عينيا والله عينيا
والله ما بيخليني انام غير صوتك
بسرح في الدنيا مع صوتك
الله ايه يا عمنا ايه الكلام دا
ربنا يخليك والله يا استاذ كيرلس
طب ممكن بقى تعيد فرجة على الحلقات
بما انك كدا بتنام يعني
اهو شوية  زيادة
طيب بقولك ايه طيب
اتفضل
ياد يا ابن ال
بقولك ايه انا اللي هجيبك من قلب بيتك
وهسمعك شتيمتك بودانك
ولا مفيش راجل ورا الحديدة ياد
يخرب بيتك يا لا احنا لايف
ماشي
لا مؤاخذة معانا اتصال تاني ونقول الو
ازيك يا محمد عامل ايه
الصوت دا انا سمعته قبل كدا
عم شلبي خير يا عم شلبي
انا قلت احييك وسط جمهورك
يا حبيبي انت يا اللي مشرف العمارة
بقولك ايه
احسن
معانا تليفون كمان ونقول الو
هاي يا محمد
اهلا وسهلا بحضرتك
 ازيك
 ايوة اتفضلي
انا بحب اوي
ادخل اعملك الصراحة
برتاح اوي لما بعمل كدا
انا مبسوط ان غضب حضرتك عليا
بيخلي حياتك احسن يعني
صدقني والله الموضوع مش شخصي اطلاقا
انا بس برتاح لما بعمل كدا
ممكن اسال حضرتك سؤال
اتفضل
هو انتي بتتعاملي منين
ايه بتعامل يعني ايه
يا ابني نكتب على نفسنا كمبيالة
ونسلم نفسنا اسهل
ايه اللي انت بتعمله دا
يا ابني دي بتتعامل بستاف بمايكل انجري
دي ستافة سلاحف
يا رضا ما دا جايز الست يكون عندها
متلازمة ولا حاجة بلاش نحكم على الناس
ومعانا مداخلة كمان وبنقول الو
ايوة يا رضا
ايه يا حبيب اخوك
مش قلتلك مطلوب بالاسم
يا اسطى الحاجة بتاعت امبارح كانت ايه طرش
لو جيتلي بقى النهاردة
هديك حاجة على السن
اه ما انا هعدي عليك النهاردة بالليل
معانا اتصال كمان بنقول الو
الو اتفضل اشتم الاستاذ
لا انا بحب استاذ محمد
كمل يا معلم في اللي انت بتعمله
دا كداب
بس اهدا يا ابني
الكلام دا بجد حضرتك
فيه ايه يا سعدني والله بنحبك يا سعدني
والله دا حوارتجي وحجار
كنت بس عايز حلقات اكتر
والله ما بعرف انام غير على صوتك
انت استاذ يحيى الكومي من البرلس
عرفتك صح
اه يا محمد والله بنكلمك محبة
خلاص حاضر عينينا يا استاذ محمد
نعملك حلقة يوم ويوم ان شاء الله
يوم ويوم ليه هو احنا عالم الحيوان
 كان عندي سؤال بس كدا يا استاذ محمد
 اه اتفضل طبعا
ياد يا ابن فيالق الحمقى
مش قلتلك كداب وحجار
 بقولك ايه
 ايه
هو اوبشن ان احنا نروح نجيب من بيته
ونسمعه شتيمته دا لسة موجود
موجود
 يلا
 يلا بينا
صديقي الانسان
الشتيمة اللي اتشتمتها من شوية دي زعلتني جدا
يعني ايه يقول عليا من فيالق الحمقى
وبعدين ايه فيالق دي جمع فلقة يعني
حتى في الشتيمة هتعملي مثقف
ما تقول زي الناس وخلاص
المهم ان الموقف دا خلاني افكر في موضوع
قوة السوشيال ميديا اللي بيقولوا عليها دي
هل صحيح فعلا السوشيال ميديا
ادت صوت لفيالق الحمقى
زي ما بيقول
الفيلسوف والروائي الايطالي اومبرتو اكو
او زي ما بيقول الفنان علاء مرسي
في تصريح شهير له
شوية عيال فيالق حمقى
قاعدين على السوشيال
ولا السوشيال ميديا ادت صوت لناس
ما كانش ليهم صوت قبل كدا
وبالتالي ادتهم قدرة
على التاثير في الواقع وتغييره
اومبرتو اكو دا متضايق من انه الناس
كانت بتقعد زمان على القهاوي
وترغي في اي كلام
وتلغوش في اي حاجة وتروح تنام
لا الكلام بيلزق
ولا حد بيصحى الصبح فاكر حاجة
على راي المثل كلام الليل مدهون بزبدة
بيصبح عليه الصبح يسيح
دلوقتي الناس دول بقوا ينفع يقولوا رايهم
في كل صغيرة وكبيرة بتحصل في الدنيا
والكلام بقى ينزل على التايم لاين
وبقى يتعد في احصائيات التداول
ويبقى تريندات
ولما تبقى رقم دا هيساوي بين الناس
الدكتور زي المهندس زي بياع البطاطا
يعني لما بتلاقي بوست
مثلا عليه 10 لايكات
ما بتدورش مين فيهم بياع بطاطا
ومين فيهم دكتور ومهندس
الدكاترة والعلماء والادباء في المجتمع
اتساووا برؤوس البني ادمين العاديين
بقوا كلهم ارقام زي بعض
تيجي تفكر فيها تقول مهو برضه ما ينفعش
نساوي راي عالم وراي راجل شارع
وبعدين تدورها في دماغك حبة كمان
وتقول يعني هو اللي خلق
الادباء والعلماء دول ما خلقش غيرهم
هما بس اللي من حقهم يتكلموا حاجة تحير
بغض النظر عن مين فينا الغلطان دلوقتي
بس انت متصور ان الكومنتات والريفيوهات
والحاجات اللي بنخش نهبدها
على الكيبورد باخطاء املائية دي
اد ايه بقى ليه سلطة وقوة النهاردة
اي حاجة دلوقتي مهما كانت قيمتها الحقيقية
اغنية او كتاب او فيلم
او حتى صورة ممثلة بفستان
ممكن تتاثر بكومنتات الناس وريفيوهاتهم
يعني انت ممكن ما ترضاش تشوف فيلم معين
ولا تقرا كتاب ولا تطلب من مطعم
عشان لقيت عليهم تعليقات سلبية
واوقات تانية تفكر انه ممكن يبقى الريفيو دا
من واحد مجنون ايش عرفك
انا مرة طلبت من مطعم واخد ريت وحش
والاكل كان حلو ايه رايك بقى صديقي الانسان
طيب السلطة الكبيرة
بتاعت السوشيال ميديا دي جت منين
ازاي الكام كلمة اللي انت بتكتبهم
وانت قاعد بالفانلة على السرير دول
ممكن يلغوا ايفنتات او يقفلوا اماكن
او يحبسوا حد او يدمروا مستقبله
او يقفلوا البرنامج دا نفسه
بعد الشر علينا صديقي الانسان ما تنقش
زمان قبل اختراع السوشيال ميديا
كانت الناس اللي عندها القدرة تعبر عن رايها
وتنشر كلامها على الملا دول قليلين جدا
زي الصحفيين مثلا اللي في الجرايد
والدبلوماسيين والمثقفين
شوية الناس اللي هما بيسموهم نخبة المجتمع
انما عامة الشعب دول بقى ما كانوش بيتكلموا
غير لما قناة مثلا يعملوا تقرير عن راي الشارع
او زي مثلا بريد القراء في المجلات القديمة كدا
او اصدقاء مجلة سمير
اللي انت بعتلهم
صورتك وانت صغير صديقي الانسان
حتى بالامارة كنت جايب شعرك على جنب
حطوها في الصفحة الاخيرة
بس النهاردة الوضع بقى مختلف خالص
الان كيربي الناقد الثقافي البريطاني
اللي ما بيحبش مسلسل  
شايف ان التطورات
اللي فرضتها تقنيات التواصل الجديدة
خلتنا دلوقتي عايشين في عصر جديد
اسمه الحداثة الزائفة او الحداثة الديجيتال
وقصده بالمفهوم دا
انه السياسة والفن والقضايا العامة
كل الحاجات دي بقت اقرب لنصوص غير مكتملة
ما لهاش معنى يعني من غير التعليقات والمشاركات
والتقييمات اللي بتتكتب عليها
الاول صديقي الانسان لما كان ينزل فيلم
كان نجاح الفيلم دا بيتشاف من شباك التذاكر
النهاردة بقى نجاح الفيلم والاغنية
والماتش اللي بتشوفه
وحتى المؤتمرات السياسية
نجاحها بيعتمد على رد فعل الناس
على السوشيال ميديا
مدى التفاعل معاها
الكوميكس اللي اتعملت عليها
حتى دا لما كان بيحصل زمان
في الراديو مثلا ولا في التليفزيون
والمذيع بتاع البرنامج يفتح المداخلات
كان دايما القناة هي اللي عندها سلطة
على المداخلات دي
لو لبخت في الكلام هيقفوا في وشك
والمذيع هيعتذر للمشاهدين عن انقطاع الاتصال
لكن دلوقتي مشاهدات اليوتيوب وتعليقاته
او ال على اي حاجة في الدنيا
هي اللي بتحكم على العمل دا بالنجاح او الفشل
ردود الافعال على الانترنت بقت هي المحكمة
بتاعت كل عمل فني او سياسي او رياضي
او اي حاجة
وبالتالي بقى المتلقي هو اللي ليه السلطة
على اللي بيشوفه والمتلقي عارف دا
صديقي الانسان مش انت عارف دا
انك ليك سلطة عليا
صديقي الانسان انا غرقان في خيرك
بس دا مش معناه اني اطبلك صديقي الانسان
يعني احنا اخوات
لما اشوفك بتعمل حاجة وحشة هقول
زي ما انت بتقولي نصايح في التعليقات برضه
فالمتلقي عارف ان السلطة معاه
واوقات بيستخدمها بشكل كويس
زي مثلا لما بيشير انهيار الحضارة
واوقات بيستخدمها بشكل سيئ
زي لما بيشير حاجات تانية
المسئولية زي ما بقت على وسائل الاعلام
انها تقدم برامج تفيد الناس
لا كل حاجة موجودة
وخلينا نشوف الناس هتتفرج على ايه اكتر
وبناء عليه هو اللي هينجح ويكمل
طب بس يعني لا مؤاخذة
هي مش دي الديمقراطية
يعني مش لما ناس اكتر
تبقى قادرة تعبر عن رايها وتنشره
وتقدر تعلق على اللي بتشوفه وتسمعه
مش يبقى احسن
مش دا احسن لان الناس دي ببساطة
مش تابعة لجهة معينة
بتحتكر لنفسها الحق في التعبير
وان الناس ما حدش بقى يقولهم
يفكروا ازاي او يتكلموا ازاي
ومعنى كدا ان هما هينتجوا افكار جديدة حرة
بتعبر فعلا بصورة حقيقية عن راي الناس
صديقي الانسان يعني
حلو انك جبت سيرة موضوع الديمقراطية دا
بس تعالى نفكر ايه الفرق
ما بين السوشيال ميديا والديمقراطية
الديمقراطية هي ان مجموعة من الناس
تقدم اوراق ترشحها
فانت كفرد تقعد تشوفهم بيقولوا ايه
وتختار من بينهم واحد بعد تفكير وتفحص ومقارنة
طبعا دي قصة غريبة بالنسبالك صديقي الانسان
انا عارف
المهم ان الاختيار في الديمقراطية
بيبقى اختيار مدعوم بالتفكير المنطقي
انما اختياراتنا على السوشيال ميديا
للي بنشوفه مش اختيارات مدعومة بالتفكير
دي اختيارات مدعومة بالغريزة
صديقي الانسان انت عارف
الخوارزميات عارفة مقاس لباسك كام
وبتديلك اللي بيحفز انتباهك
وردود افعالك دايما
انت كمان بتتعامل معاها بالغريزة
يعني بتدخل تتخانق في الكومنتات
لما تبقى متعصب ومتضايق من حد في حاجة
وبتدخل تتفرج على فيديوهات اطفال
وانت بتفكر في الخلفة
واوقات بتدخل تتفرج على حاجات تانية
قبل ما تنام
تعامل بحت بالغريزة
ولانه بيخاطب الغريزة فهو بيشجع انتشار
كل ما هو مستفز وغريب ولافت للانتباه
عشان يفضل قادر
ان هو يطلع منك ردود افعال واهتمام
ومن خلال البيانات بيحصل انك مع الوقت
تكتشف ان رغباتك في الحياة بدات تتغير
لحد دلوقتي صديقي الانسان احنا ما عرفناش
رغباتنا دي بتتغير للاحسن ولا للاسوا
بس لما يبقى فيه مكان في الدنيا
الناس بتعبر عن نفسها فيه
وبتحاول التاثير على بعضهم البعض
يبقى المكان دا له اسم صديقي الانسان
بيبقى اسمه الحيز العام
الحيز العام دا هو المساحة اللي الناس
بتتناقش فيها في المواضيع العامة
بلغة عامية برضه كلهم فاهمينها
يعني لغة مشتركة وليها تعبيرات
واساليب محددة للصدق والكدب متفق عليها
وصيغ للتفاهم بين كل الناس
ومش شرط الحيز العام دا يكون ميدان
ممكن يبقى قهوة صالون ادبي
جامعة او نادي ثقافي
اي مكان الناس ممكن تتقابل فيه
عشان تاخد وتدي بشكل ودي
ايلون ماسك مثلا وهو بيشتري تويتر
قال ان الموقع دا
هو الميدان الرقمي العالمي
اللي بيتم فيه مناقشة
القضايا الحيوية لمستقبل البشرية
يعني ماسك كان عايز يشتري تويتر
عشان يتحكم
او على الاقل يبقى مشرف
على اهم الجدالات اللي بتحصل في العالم
بس تفتكر هو قصده ايه بالظبط
من تعبير ميدان رقمي عالمي دا
صديقي الانسان فكرة ان النقاشات العامة دي
تحصل في ميدان حاجة قديمة جدا في التاريخ
من اقدم الامثلة على كدا مثلا
حاجة اسمها الاجورا عند الاغريق زمان
الاجورا دا كان ميدان في وسط البلد
بس مش صينية واشارات
ونروح ناكل من عند القزاز والكلام دا
دا ميدان كان الفلاحين والتجار بيتقابلوا فيه
يبيعوا ويشتروا من بعض
ويتناقشوا في المسائل العامة اللي تهمهم
زي سياسة المدينة اللي عايشين فيها
والحروب والازمات واي حاجة تانية شاغلة بالهم
ولان الفلاسفة كمان
كانوا بيحبوا الجدل والكلام الكتير
هما كمان بقوا بيروحوا الاجورا
وينشروا هناك افكارهم
الاجورا دي بالتدريج بقت هي
المركز السياسي والاجتماعي والاقتصادي الاساسي
اللي بيحدد سياسة المدن اليونانية القديمة
والموضوع دا طبعا
ما كانش بس عند الاغريق لوحدهم
في المدن العربية الاسلامية مثلا
كانت الناس بتتقابل في الجامع
اه مش بيبيعوا ويشتروا جواه
بس كان مساحة لمناقشة امور الدين والدنيا كمان
وتعلم علوم عصرهم والقاء الشعر
وحاجات تانية كتير
كل الحاجات دي النهاردة
بنسميها النقاش في الحيز العام
طيب هل الفيسبوك وتويتر والحاجات دي
هي الحيز العام بتاع مجتمعنا النهاردة
تعالى نفكر فيها
المفروض ان الحيز العام
اللي الناس بتقابل فيه بعضها
عشان يطوروا افكارهم يكون فيه عدة مواصفات
الاول ان يكون الناس اللي فيه عاقلين
طب هو الناس اللي على السوشيال ميديا عاقلين
صديقي الانسان عاقلين وكل حاجة
ما هما نفس الناس
المشكلة مش في مجموع الناس
لكن بسبب ان السوشيال ميديا بتخاطب الغريزة
الخوارزميات بتاعتها بتحاول على ما اد تقدر
توصلك حاجة تستفزك
عشان تخرج منك ردة فعل
يا اما تشاركها او تعلق عليها
عشان كدا طول الوقت
بتلاقيك بتقابل على السوشيال ميديا
افكار متطرفة بس
افتح فيسبوك مثلا
تلاقي واحد بيقولك لازم نوئد البنات
وبعدين البوست اللي بعده
تلاقي واحد تاني بيقولك
 لازم الرجالة كلها تلبس كلوت فتلة
عشان نتغلب على الذكورية السامة
طب مفيش راي متوسط عادي
او مش مستفز مفيش
مفيش
لان دي مش وظيفة السوشيال ميديا اصلا
ولان دا بالتالي
مش نقاش عام اصلا ولا حاجة
وانما بس دوامة
من اللايكات والكومنتات والشير
اللي هدفها الوحيد انها تفضل دايرة ومستمرة
عشان كدا
المفكرة السياسية الامريكية جودي بين
بتشوف ان السوشيال ميديا
مستحيل تبقى حيز عام
لانها لا فيها لغة مشتركة
ولا فيها فاعلين اجتماعيين واضحين
ولا فيها حتى خطابات ثقافية وسياسية مكتملة
مفيش على السوشيال ميديا
الا شوية  بيشدوا انتباهك
وشوية خوارزميات بتحاول على اد ما تقدر
انها تديك حاجة تعصبك
وكومنتات بتاثر على قراراتك ورايك
طب هل الكلام دا معناه ان احنا فعلا
فيالق حمقى زي ما قال اومبرتو اكو
لا يا عم مش دا قصدي
انا ما اسمحش لحد يقول عليك كدا صديقي الانسان
خصوصا بعد الكومنتات الحلوة
اللي بتكتبهالي
بس نظام السوشيال ميديا فعلا
محتاج فيالق من الحمقى عشان يشتغل
بس انت شخصيا مش احمق اكيد
ولو فاهم الاليات اللي النظام دا بيشتغل بيها
ممكن ما تتجرش ليها
وبدل ما ناخد موقف وجانب كدا من اكو
زي ما كنت هعمل في الاول
جايز يكون الاحسن اننا ندي لنفسنا فرصة
نفكر في كلامه وكلام غيره
مش قصدي انك تقفل الموبايل
وتبطل تكتب كومنتات وريفيوهات
بس قصدي انك تاخد وقتك
وتسمع وتقرا وتشوف بتاني على مهلك
وتتناقش مع صحابك
اللي بتثق في رايهم وتفكيرهم
وبعد كدا ابقى اكتب اللي انت عايزه
واستفيد من الفرصة
اللي السوشيال ميديا ادتهالك
واللي فعلا ما اتوفرتش لاي حد قبل كدا
مفيش حاجة بتبقى شر مطلق او خير مطلق
ومفيش حاجة مضرة او مفيدة طول الوقت
هما عايزينا فعلا نكون فيالق حمقى
واحنا ممكن ما نكونش
ونستفيد من التحولات الثورية اللي حوالينا دي
عشان نكون اوعى واذكى
هو انا يعني صديقي الانسان لو ما كنتش متاكد
انك تقدر تبقى اوعى واذكى
كان ايه اللي يخليني انشف ريقي وانا بحكيلك
عن الحداثة الديجيتال والحيز العام
يلا صديقي الانسان
نورتنا الشوية دول حصلت البركة
