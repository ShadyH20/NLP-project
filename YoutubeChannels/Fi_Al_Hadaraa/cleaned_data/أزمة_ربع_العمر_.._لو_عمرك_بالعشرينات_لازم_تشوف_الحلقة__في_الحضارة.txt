حبيبي يا جدي الله يرحمك يا رب
الله يرحمه عمره ما قفل بابه
في وش حد من الجيران
 اه والله
 اه والله
اتفضل يا حاج شلبي اتفضل
بيتك ومطرحك
بسم الله الرحمن الرحيم
اللهم جنبنا الشيطان
وجنب الشيطان ما رزقتنا
فيه ايه يا عم شلبي
هي ليلة دخلتك
دا انت داخل شقة راجل ميت
لا مؤاخذة يا محمد يا ابني
يا رب يا ساتر
اتفضل يا عم شلبي اتفضل
يا رب يا ساتر
نورت يا محمد
جدك كان طول عمره
بابه مفتوح للكل اه والله
بنورك يا حاج والله الله يرحمه
لما كلمتني
كنت فاكرك جاي تخلص معايا في الشقة
مش جاي بشنطتك
هو انا يعني جاي احتلها ما هي شقة جدي
انا ما قلتش حاجة يا ابني ولا مؤاخذة
بس شاب زيك في بداية حياته
هيعوز ايه من شقة زي دي
يعيش فيها يشتغل فيها
هو انت ولا مؤاخذة بتشتغل ايه
والله انا بعمل فيديوهات كدا على اليوتيوب
عن الفلسفة وعلم الاجتماع
يوتيوبر يعني
عموما نورت يا حبيبي
اسيبك ترتاح بقى
طب خد الباب في ايدك بقى يا عم شلبي
يا ابني باب الشقة بايظ من زمان
اه اتاريك عمال تقول لي
عمره ما قفل بابه في وش حد
 طب ايه
 طب ايه يا حبيبي
هانسيبه بابليك كدا مش تشوف حد يصلحه
اخر نجار جبته لجدك طلب 500 جنيه
بس اصل يعني المبلغ دا
بس كدا طالما عملت كدة
يبقى ما عندكش حاجة يتخاف عليها تتسرق
سلام عليكم
طب خد الباب في ايدك يا عم شلبي
هو غلط فيا ولا ايه
يا حبيبي يا جدي
صديقي الانسان
من يومين عدى عليا شاب بلدياتي
ما شاء الله تنسيقه جاب طب القاهرة
ولسة جايب غياراته
وجاي القاهرة وراغب يستقر فيها
الواد ما يتخيرش عنك كدا صديقي الانسان
حاجة في منتهى الادب والديا
والدماثة واخدك بالك
بعتبره واحد من اكتر عشرة
محدودين الذكاء في العالم
ما شاء الله حاجة تفرح وتشرف
كل رجالة البلد نفسها فيه لبناتها
لكن هو الواد زي القرع مادد لبرة شوية
عجبته زميلته في الجامعة
لكن لما حاول يتقرب منها
بيقول لي قامت مقمطة
قلتله يعني ايه قامت مقمطة يعني
قال لي يعني قامت
قلت له
انا فهمت الاولى لما هفهم التانية
قال يعني بصراحة البت رفضتني
وهو بيحكيلي
افتكرت جملة كدا كنت قريتها
للشاعر الايطالي تشيزاري بافيزي
زمان في يومياته
كان بيقول فيها اننا اتعودنا
لما يجيلنا شاب ابن حلال
في بداية العشرينات بيشتكي من النحس
نقول له ولا يهمك استحمل
معلش بكرة هتفتكر المواقف دي وتضحك عليها
في حين ان الاجابة الصادقة الحقيقية
ان الامر نفسه هيتكرر معاه
مرتين واربعة وعشرة
لانك لو كنت عرضة لنوع معين من المصايب
فمن المحتم
ان النوع دا نفسه هيحصل مرة تانية
مش هتبقى اخر مرة تترفض
لما تعدي بمشكلة معينة في بداية حياتك
ممكن دا يبقى مؤشر
انك عرضة للنوع دا من المشاكل في حياتك
بنية حياتك وتركيبتك
هتخليك عرضة باستمرار للمفاجات البايخة دي
بصراحة انا قررت في النهاية اقول له برضه
ان بكرة هيبقى احسن وولا يهمك
وبكرة هتفتكر المواقف دي وتضحك عليها
اصل حط نفسك مكاني
يعني تخيل اقول له بافيزي
والبنية الاصلية لحياتك
بقول لك من اكتر عشرة
محدودين الذكاء في العالم
سن العشرينات هو السن
اللي الناس المفروض بتشوفك فيه
في عز صحتك ونشاطك
لكن الجانب التاني
اللي الناس ما بتركزش معاه
هو ان السن دا غالبا هتعيش فيه
على مستوى المشاعر والعواطف والقلق
اسوا مراحل عمرك
هو سن المشاعر السلبية
اللي مش هتبدا تتظبط
الا على اخر التلاتينات
ودا بحسب دراسة
عرضتها هارفارد بزنس ريفيو
الصادرة عن دار النشر
التابعة لكلية هارفارد للاعمال
في سن العشرينات هتبدا تكتشف
الهيراركية الاصلية القاسية بتاعت العالم
وان حياتك بيحكمها القالب اللي انت محطوط
جواه مسبقا اكتر من اللي انت بتعمله
يعني بشكل ابسط هتبدا تكتشف
حقائق مجردة شديدة القسوة
زي مثلا انك لازم تروح شغل ما بتحبوش
وتصطبح بوشوش عكرة
في حين صاحبك اللي كان معاك في ثانوي
ابوه عمل له مشروع بلاي ستيشن
وانت ابوك رافض يديك حتى فلوس كورس الانجليزي
يعني هتبدا تكتشف مثلا
ان صاحبك اللي كان في مدارس اجنبي
وجامعة من ام 3 حروف
وبتقعد معاه على القهوة بقى شغال في
شركة اجنبية من اللي هما بيقبضوا بالدولار دول
وبيتصور كل يوم في جولدز جيم
وعلى الانستا وخاربها كل اسبوع في الساحل
وانت انضف صورة ليك كانت في فرح
اساسا شاحت فيه البدلة من صاحبك دا
دا غير صاحبك التاني بقى
اللي هو جسمه بيحرق بسرعة دا
اللي بياكل كل يوم كفتة وطرب واخد بالك
وانت لو كلت كيسين شيبسي كرشك بيجري قدامك
في الحقيقة
فيه معادلة اقتصادية منيلة صديقي الانسان
يؤسفني ابلغك بيها
بتقدر توصفلك السواد
اللي غالبا هتحس بيه في سن العشرينات
من الناحية المادية تحديدا
المعادلة دي بتقول لك ان  اكبر من 
ودي نظرية توماس بيكيتي
المفكر الفرنسي واستاذ مدرسة باريس للاقتصاد
اللي معناها انه في النظام الاقتصادي
اللي العالم عايش فيه حاليا
دايما العوايد على راس المال الموجود
بتكون اكبر من النمو في الاقتصاد
وبتبسيط مخل معناها ان اللي ورث راس مال
هيحقق عوايد اكتر
من اللي بيشتغل 12 ساعة في اليوم
وبياخد كل الكورسات
اللي ممكن تتخيلها في الدنيا
بمعنى ادق
هيفضل دايما اللي بيتجوز واحدة ابوها غني
قادر يحصل على فوايد اكبر بكتير
من اللي قاعد ينحت في الصخر
ففي سن العشرينات
بتبدا تكتشف ازاي الحياة عنيفة
وليس كل ما يتمناه المرء يدركه
والمسالة مش بس انك تعمل الصح
وانما فيه ظروف مسبقة بتتحكم
في تحديد مصيرك اكتر بكتير من اللي انت بتعمله
ودا اكتشاف سوداوي مخيف
خصوصا انه في العشرينات
انت ما بيبقاش عندك اي مصادر قوة تانية
غير ظروفك المبدئية
اللي انت جيت بيها الدنيا
بتبقى لسة ما اصقلتش مهاراتك ولا لسة عندك
خبرات كافية للتعامل مع نفسك والحياة
ولا حتى كونت شبكة علاقاتك واصدقائك
اللي بيدولك الامان النفسي نسبيا
يزيد ويغطي بقى
انك بما انك عايش في عصر الراسمالية
فوانت في عز كل التوهان النفسي
والصدمات دي من الحياة
هتلاقي العالم كله بيدفعك
انك تنتج وتتعلم بلا تتوقف
وكل حاجة حواليك بتخوفك من المستقبل
وتقول انك لو ما انتجتش وتقدمت وصارعت
هتيجي على سن ال40 مثلا تلاقي نفسك
اتهزمت تماما في الحياة وفاشل في نظر الاخرين
ومش هتلاقي حتى تمن علاجك
الراسمالية بتقايضك
مقايضة دمها خفيف بصراحة
تخيل مقايضة بتقدم فيها اجمل سنين عمرك
مقابل موتة كريمة
لا بايخة برضه حبتين
خليني بقى
اسودها في وشك اكتر صديقي الانسان
الراسمالية حتى ابتدت
تلحس كلامها في القصة دي
لانه بحسب المنتدى الاقتصادي العالمي
ففي ال30 سنة الجايين دول
هتوصل الفجوة في العالم
ما بين المدخرات بتاعت التقاعد
واحتياجات دخل الناس وقت التقاعد
ل400 تريليون دولار
يعني حوالي 5 اضعاف حجم الاقتصاد العالمي
يعني حتى قصة الموتة الكريمة
مقابل الشقى في العشرينات دي ما بقتش مضمونة
ازمة العشرينات صديقي الانسان
او ازمة ربع العمر زي ما بيسميها علماء النفس
بيصاحبها الشعور المكثف
بالخوف والوحدة والضياع والقلق من المستقبل
في دراسة
عملها موقع التواصل المهني لينكد ان
ان سنة 2017 اكتشفوا يا حبيب اخوك
بعد ما جمعوا بيانات
من الاف الشباب من سن 25 لحد 33
ان 75 من الناس في السن دا
عانوا من ازمة ربع العمر دي
ازمة ربع العمر دي صديقي الانسان
هي واحدة من تجليات الحضارة الحديثة
يعني ابو جدي مثلا الله يرحمه
وهو عنده عشرين سنة كان مخلف اورطة عيال
وعلى ما اعتقد الله يرحمه يعني
ما كانش عنده طموحات ياخد كورسات
في كيفية احياء اللغات الميتة
ولا كان بيدور على اجابة لسؤال
يا ترى هيبقى فين بعد 5 سنين
ولا كان بيفكر يحوش عشان ياخد جدتي
ويروحوا يعملوا سكاي دايفينج مثلا
هو عارف انه هو هيعمل
اللي عمله اجداده واصحابهم لالاف السنين
هينزل يعزق الغيط ويلم المحصول
ويستر بناته ويحج اذا استطاع اليه سبيلا
على سن ال40 هيكون جاتله ذبحة صدرية
وشكرا على كدا طريق السلامة انت
وهنروح بعيد ليه صديقي الانسان
ابوك الله يديله الصحة
لو هو كبير شوية فهو لحق
لما كان بيتخرج في العشرينات ملك
مستني جواب القوة العاملة
بعد ما دخل الكلية اللي هو عايزها
لانه كان من جيل التحسين اللي هما ساعتها
كانوا بيقعدوا يعيدوا الثانوية العامة دي
لحد ما يجيبوا المجموع اللي على مزاجهم
وبعد ما يتخرج بيقعد يتامر بقى لحد ما يلاقي
بنت الحلال اللي هيعيش معاها العمر كله
لا فيه  بقى ولا  
ولا يتعلمها عشان يقولها على تندر
ولا فتح مواضيع ولا عروق في ايده
ولا الفرهدة دي كلها
خلينا نرجع تاني للاقتصاد
عشان نفهم القصة اللي احنا عايشينها دي
العالم دا عبارة عن ناس مداينة
وناس لا مؤاخذة متداينة
العالم في السبعينات كان جنة
بالنسبة للناس المتداينة اللي هما زي ابويا وابوك
ما برضه صديقي الانسان
يعني نعتبر من ولاد المتداينة
حتى لو هما مش مديونين بجد
فهما من الشريحة اللي بيقع عليها الخير
لما الخير يعم على المديونين فاهم قصدي
جنة للناس المديونة
معناها مساواة اكتر بين الناس
والديون بتقل قيمتها الحقيقية ومفيش بطالة
المهم راحت الناس الداينة
عملوا ثورة على الكلام دا في اواخر السبعينات
وغيروا النظام الاقتصادي في اغلب دول العالم
ومن التسعينات وانت طالع
الناس ولاد المتداينة
اللي زيي وزيك بقت متداينة جدا
بطالة بقى ولا مساواة
وناس اغنيا بتزيد غنى وناس فقرا بتزيد فقر وهكذا
ودا يديك فكرة ليه عشريناتك
مش هتبقى زي عشرينات ابوك
ودي باختصار
نظرية عالم الاقتصاد السياسي مارك بليث
خد التقيلة بقى يا تتح
انت بيولوجيا وسط كل التقلبات
والضغوط اللي جيالك من برة دي
وانت في العشرينات بتبقى دماغك
لسة ما اتطورتش بالشكل الكافي
للتعامل مع كل ضغوط حياتك دي بحكمة كافية
بمعنى انك بتبقى لسة مش قادر تاخد
اكتر قرارات حكيمة في حياتك لاسباب بيولوجية
زي اللي بتقدر تاخدها وانت في التلاتينات
بحسب دراسات بياتريز لونا
استاذة الطب النفسي في جامعة بيتسبرج
فكل ما بتقرب من تلاتيناتك بيبقى عندك في دماغك
جسور قوية اكتر من الانسجة العصبية
اللي بتربط ما بين المراكز العاطفية
وبتسلك الطريق بينها
وبين المراكز الحركية في قشرة الفص الجبهي
والمنطقة دي يا معلم في دماغك
هي اللي بتتحكم
في تهدئة العواطف والانفعالات الجياشة
فحط في دماغك انك لسة اصلا
مش جاهز بيولوجيا تماما
انك توصل لاكتر نسخة حكيمة منك في العشرينات
كل ما تكبر
كل ما عواطفك وانفعالاتك هتبقى اهدا
وهتخلي تصرفاتك اعقل
لكن دلوقتي كل دا زائد الضغوط
اللي بيمارسها عليك المجتمع في السن دا
انك لا مؤاخذة يعني يبقى عندك شقة
وتنجح مع الجنس الاخر وتنجح في شغلك
وتبقى هادي وبتلعب رياضة وتصحى بدري
وكل الحاجات دي جنب بعض
هتلاقي ان حجم الضغوط
اللي انت بتكون تحتها في العشرينات
لا مؤاخذة سهل تتهرس تحتها
هو الحقيقة مش بس دماغك
هي اللي بتبقى ما اتطورتش لوحدها
انت كمان لا مؤاخذة في اول العشرينات
بيبقى شكلك عجيب كدا
يعني لا انت منك شكلك طفل فالناس تعطف عليك
ولا انت منك شكلك راجل مكتمل الرجولة
فالناس تهابك وتقدرك
بتبقى بصراحة حاجة مالهاش معالم كدا
فاللي بيحصل ان المجتمع بيبدا
يطالبك بمهام كتير جدا باعتبارك راجل
وفي نفس الوقت بيعاملك كانك عيل
الله طبعا صديقي الانسان انا فاهم
انه فيه عيال بيبقى عندها 19 سنة
وشكلهم ولا الاندرتيكر
بس مع احترامي ليك غالبا انت مش واحد منهم
ما انت لو كنت واحد منهم
ما كنتش هتقعد تسمعني
يعني كان زمانك هيبقى عندك حاجة
اهم تعملها واخد بالك
موضوع شكلك
اللي هو لا شكل راجل ولا هو شكل عيل دا
بيبقى ليه تاثيرات اعمق
يعني من ناحية مثلا
بياثر على فرصك العاطفية
يعني البنات اللي ادك مثلا هيبقوا بيشوفوا
الشباب الاكبر منك انترستنج اكتر منك
مش بس عشان شكلهم
كمان عشان هيكون عندهم شغل وعندهم كارير
ما هو اكبر منك صديقي الانسان
انما بقى البنات اللي اصغر
فدي تبقى بيدوفيليا بصراحة يعني
صديقي الانسان ما يعملش كدا في بنات الناس
فالجفاف العاطفي دا ممكن يدخلك
في دوامات حادة من الوحدة والاكتئاب
في بداية العشرينات
ومن ناحية تانية بيبقى المجتمع
قاعد حواليك بيحاسبك حساب الملكين
على فكرة بقى الى اي مدى انت ناجح عاطفيا
والناحيتين دول بيبقوا عاملين
زي المطرقة ولا مؤاخذة السندان
قاعدين بيخبطوك عشان يدخلوك
في حالة صعبة من الشعور بالاغتراب
غريب عن نفسك فمش عارف هو انت ايه بالظبط
عيل لسة كان بيلعب من كام سنة
ثبت صنم مع اصحابه
ولا راجل المجتمع بيعمل له كشف حساب عسير
وبيراقبه مراقبة الجمهور المحايد
اللي مستني يشوف دا هيكسب ولا هيخسر
وغريب عن احلامك اللي حاسسها بتبعد مش بتقرب
طب بعيدا عن المشاكل
اللي بتحصل لك من برة دي
فيه جانب تاني وهي المشاكل
اللي بتتفجر جواك في سن العشرينات
عشان نشوف اساسها محتاجين نرجع لورا شوية
اتفضل مدد على الشيزلونج صديقي الانسان
ما تتكسفش افتكر
ابوك وهو بيقول لك اول مرة
قوم ذاكر بطل تلعب بلاي ستيشن
عشان ما تندمش اخر السنة
خالك اول مرة قال لك قوم صلي
والا هتندم وقت الحساب وهتدخل النار
مع ان خالك ما بيصليش اصلا
امك وهي بتقول لك ما تخلصش صينية البطاطس
عشان ما تجيش تجوع بالليل
وما تلاقيش حاجة تاكلها
الناس دي صديقي الانسان
كانت بتنسينا شيء خطير جدا
بتنسينا امبارح
وبتعلمنا نفكر دايما في ايامنا اللي جاية
بمعنى انهم بيزرعوا جواك فكرة
انك تفكر في بكرة
بيخلوا دماغك فيوتشر اورينتيد
تخيل معايا مثلا صديقي الانسان
عيل عنده 6 سنين
ابوه بيقول له للاسف يا ابني احنا فلسنا
ومضطرين نسيب شقة المعادي
ونروح نعيش في المعصرة
وتخيل مثلا صديقي الانسان
ان جنب شقة المعصرة دي
ليهم جار فاتح بيتهم ليل نهار
وعنده ديزني بلس مثلا
والواد لقى عيال من نفس سنه
قدر يتصاحب عليهم بسرعة
ويجرب معاهم لعب جديدة كل يوم
بالنسبة للطفل دا
شقة المعصرة دي هتبقى زي الفل
ملعون ابو المعادي
الفرق بين الطفل الحكيم وابوه
اللي فاكر نفسه حكيم دا
هو ان الطفل بطبعه
بيعرف يستمتع بجمال الحاضر
انما ابوه بقى شارب المجتمع زي السفنجة
كل اللي بيفكر فيه
يا ترى اصحابي هيشوفوني ازاي
بعد ما فلست وبقى اسمي عايش في المعصرة
بعد ما كنت عايش في المعادي
الفرق ان الطفل حكيم بطبعه
قادر يستمتع بجمال المعصرة
الطفل قادر يلمس السعادة
بانه يستشعر وجوده في اللحظة من غير خوف
من وانت صغير لحد ما تخش عشريناتك
المجتمع بكل اجهزته من اول الاسرة
واخد بالك لحد التليفيزيون
بيحاول يوجه دماغك
انها تبقى مهمومة بالمستقبل
عشان تتحول لشخص منتج في الماكنة
وبحلول سن العشرينات
وجنب التغيرات الفسيولوجية اللي بتحصل لك
وبتخليك تفكر في التكاثر وتمرير جيناتك
الويندوز بتاع التفكير في المستقبل
بدل الاستمتاع باللحظة دا
بيبقى اتسطب الى حد كبير خلاص جواك
ودا تقريبا بيبقى المحرك الاصلي لكل الالم
والشوق للتحقق اللي بتحسه في العشرينات
وركز معايا هنا صديقي الانسان
انا مش جاي اعمل لك اعلان كوكا كولا
واقول لك عيش اللحظة ومن غيرك مش هتكمل
وملعون ابو الدنيا
وبيعها واشرب وانسى والكلام ده
الدعاية الراسمالية
اللي بتقول لك عيش اللحظة
تركيزها على انك تهويها وتطريها
وتفكر في نفسك وما يسمى بالنجاح
عشان تعرف تشتغل وتنتج من جديد
فتعرف تشتري منتجاتهم من جديد برضه
لان اصلا حتى التخلص
من سجن التركيز في المستقبل
اللي هو الفيوتشر اورينتيشن دا
مش المقصود بيه
لا انك تبقى تافه ولا غير مكترث
ولا ما عندكش قيم ومبادئ ولا روابط اصيلة لا
دا المقصود منه انك تحط مصفة لعقلك
تخليه ما يقعدش يفكر بكل طاقته
في مخاوفك من المستقبل
ومعمي عن ملامح الجمال
في اللحظة اللي انت عايشها
نرجع تاني ونقول في سن العشرينات
كل وحوش البرية اللي جواك وبراك
بتتلم عليك وتهريك ضرب
وبتحطم كل يوم صورة مثالية جواك عن العالم
وبترميك في بحر الحقيقة من غير لايف جاكت
عشان كدا مثلا هتلاقي الميم دا
بيعبر عن شباب كتير في فترة العشرينات
وله شعبية كبيرة وسطهم
الميم دا بيمثل شخصية
الشاب ال العشريني
اللي وصل مع الاقلام اللي ادتهاله الحياة
لمرحلة من الاكتئاب والياس
وانعدام الهدف والمعنى
والايمان التام بقبح الحياة
ومن ثم بيختار الوحدة ويتحول مع الوقت
لكائن بيتوتي بيحرق في اليوم علبتين سجاير
بيشتغل شغلانة كارهها وفقد الامل حتى
انه يلاقي حب يغير حياته للاحسن
بعد محاولات كتير انتهت نهاية وحشة
العشرينات بالنسبة لكتير من اللي بيعيشوها
اللهم الا اذا كان عندهم امتيازات مسبقة
بتبقى مرحلة خطيرة في الحياة
ممكن تودي اللي عايشها
لاقصى قاع في الهاوية
وهنا بييجي عمك سارتر
الفيلسوف الفرنسي الوجودي الشهير
عشان يقول لك في مسرحيته المشهورة دي
اللي هي بتاعت الذباب
تبدا الحياة على الضفة الاخرى من الياس
في اللحظة اللي هتوصل فيها
لاقصى قاع في الياس
ممكن تبقى هي حرفيا اول لحظة في حياتك الحقيقية
تتحرر فيها من تصوراتك البمبي عن الحياة
ومعاها هتتحرر كمان من مخاوفك
حتى على مستوى الطبيعة يا جدع
يعني الليل بيوصل
لاقصى درجات الظلمة قبل الفجر
الحقيقة فيه دراسات واحصائيات ونماذج كتير
بتتكلم عن ان منحنى الرضا عن الحياة
بيبدا ينزل بعنف بعد بداية العشرينات
عشان ياخد شكل 
ويبدا يطلع تاني مع التقدم في العمر
في حين ان منحنى ال بياخد شكل 
بيعلى مع بداية العشرينات
ويرجع ينزل تاني بعد منتصف العمر
لكن بعيدا عن الاحصائيات
والدراسات دي والدراسات التانية
اللي بتفصصها وتشوف علاقة المنحنيات دي
بالتحقق المادي والحالة الاجتماعية وخلافه
فاهم سلاح ممكن تتسلح بيه في العشرينات
سواء بقى كان المنحنى اخد شكل  وطلع لفوق
او اخد شكل  لا مؤاخذة وراح في حتة تانية
هو سلاح الشجاعة
مش شجاعة انك انت تنزل تلوش في خلق الله
انما الشجاعة هنا بمعنى شجاعة انك تقف
قدام توقعاتك الوردية عن الحياة
وهي بتدشمل وتتهد
شجاعة الاعتراف بان فيه شر اصيل في العالم
وان الشر دا جزء من معادلة الحياة
لازم هتواجهه وهتخترع بنفسك
ادواتك الخاصة في اللعب معاه
شجاعة انك تتعامل مع الحياة زي ما هي
مش زي ما اتخيلت انها هتكون
شجاعة انك تشوف العشرينات الحقيقية
مش العشرينات اللي بتطلع في الافلام
اللي كلها لعب وضحك وجد وحب
مهمتك الحقيقية في العشرينات
مش انك تركب عربية حلوة
زي ما صاحبك النصاب بتاع كيونت بيقول لك
ولا انك تغيظ البنت اللي رفضتك بانك
يبقى معاك فلوس كتير وتتجوز واحدة احلى منها
وانما انك تتحلى
بشجاعة تقبل الشر والسوء والحزن
وان الحياة جزء كدا وجزء كدا
ما هياش طغيان مطلق ولا هتكون جنة
انك تفضل قادر تشوف الحقيقة دي
بدل بقى ما تروح تزرع شجرة العشم
اللي انت عارف صديقي الانسان هي بتطرح ايه
تعافر وانت عارف ان على راي نجيب محفوظ
مستحيل كل اللي بتحلم بيه هتحققه
وخد بالك من موضوع تعافر دا
لان قد يبدو من الكلام اللي فات
اني بقول لك
اقعد في بيتكم عواطلي والعب يوجا
لا سمح الله طبعا مش دا المطلوب
مش المطلوب انك تبقى عواطلي
وانما انك ما تبقاش تور في ساقية المجتمع
قاعد بتعزق عشان تحقق احلامه هو
بدل احلامك انت
وتبقى الصورة اللي ترضيه هو
بدل الصورة اللي ترضيك انت
المسالة مش انك تتخلى
عن اي مسئولية او التزام
وتتهرب من صعوبة الحياة
على العكس واجهها بشجاعة
واخلق لنفسك التزام
لان كل الادلة العملية بتقول لنا انك
كل ما بتلزم نفسك بمساحة معقولة من الالتزامات
وبتتخطى العقبات
وبتطور نفسك في حاجة انت عايزها
وتحس بذاتك
بيبقى افضل ليك على المستوى النفسي
دا انت حتى لما بتنزل
تلعب رياضة ولا تشيل حديد
هرمونات جسمك بتكافئك
بشكل فوري وبتخليك مبسوط
فاعمل كل دا عادي
بس الفكرة صديقي الانسان
انك تخش ماتش العشرينات الصعب دا
وانت واعي انك بتلعب لنفسك مش للجمهور
وتحاول تتخلص مع الوقت من شبح الجمهور عليك
وتتقبل الخسارة بل والاذلال
في محطات مختلفة من عشريناتك بصدر رحب
هتوضحلك المسالة دي اكتر مع حيلة
بتقترحها الروائية الامريكية اليف باتومان
لمواجهة الحياة بشجاعة
في مقالها على النيويوركر كيف تكون رواقيا
اللي ترجمته المترجمة المصرية سارة شاهين
في منصة بورينج بوكس
بتقولك اذا ما واجهتك صعوبة
عليك ان تشعر بالفخر والحماس
وتعتبرها مثل مصارع
وضعه الرب مع شاب قوي وفتي
دا اللي هو انت صديقي الانسان
بعبارة اخرى اعتبر كل ابن حرام
على انه جزء من خطة الرب
من اجل ان يجعلك
من طبقة المصارعين الاولمبيين
