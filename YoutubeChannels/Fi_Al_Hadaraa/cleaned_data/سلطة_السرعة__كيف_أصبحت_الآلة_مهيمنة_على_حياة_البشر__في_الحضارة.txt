كله سابني بقيت لوحدي
الدنيا بينها وبيننا تحدي
حاجة ساقعة بيبس
ما تشغل الشغل
ايه ياد يا رضا مالك كارف كدا ليه
ولا مالك جازز كدا ليه يا لا
انت كنت فين قبل ما تجيني
روقني
لا دا واجب عليك انت انك تروقني
وتروق شباب المنطقة كلها
يا سعدني دا كابلكيشن جديد
 ابلكيشن
 كابلكيشن
 كابلكيشن
 ابلكيشن
اسمه روقني وشوف كدا يا سعدني شوفه
 وبيبيع ايه دا يا رضا
 بيبيع شواحن راس وسلك
هيكون بيبيع ايه يا ابني
اسمه روقني
اه زي اوبر كدا يعني
وبتشوف اقرب حد سنداري يجيلك
ما تقدم فيه دا ياد يا رضا
انت راجل قديم وليك في كل شارع حارة
ياه يا سعدني
الكابليكشنات دي
لا هتخلي فيها لا حارة ولا سيجارة
هيفضلوا يبهروك بعروضهم
لحد ما يموتوا اللي زيي
هوبا الناس تتعود على الجديد
هوبا يحتكروا السوق
هوبا الاسعار تزيد والجودة تقل
هوبا كمان وهرميك من هنا
فيه ايه يا لا
الدراما اللي انت فيها دي يا لا
الزباين هتفضل زباين
مفيش كابليكشن هيصبر عليك في الفلوس
مفيش كابليكشن هيكون قلبه عليك
مفيش كابليكشن يوم عيد ميلادك
بيقولك حابي بايزاي تونو
ياد اخرج من دور الفنان كمال ابو رية
اللي انت دخلت فيه دا
ما تاخدش الموضوع بشكل شخصي
ولا شكل شخصي ولا حاجة يا سعدني
انا غيران على المهنة
يعني ايه اروح لواحد يقيمني واقيمه
يقولي يا ابو نجمة
رضا انا مش شاري كل الشو دا
اعترف انك متضايق عشان هيقطعوا عليك
اسبوع بحاله عطلان
حت انت ماشفر ومش منفعني بقعدتي
ما انت برضه
اللي مغلي علينا الفيزيتا يا عم رضا
في نفس الوقت اللي هما عاملين فيه خصم 50
ولا سلة المشتروات
بيقولك دا فيه دلوقتي دفع بالفيزا
انا قلت الخيانة
منك انت يا سيد يا فروايلة
انت لحقت تعرف دا كله ازاي
ياد الابلكيشن هو اللي سهل يا لا
ما تبقاش غبي
بقالك اسبوعين مفلس يا سعدني
بجد ولا بتجلوني تعالى معايا سكة
يا رضا خليني اشرحلك موقفي
تشرحلي
دا الصحاب مهجزة
ياد والله ما مهجز
عندي شغل اد كدا جوا
وسايبه عشان اقعد معاك
شغل ايه وبتاع ايه
لا دا انت جاي عليا بزيادة اوي النهاردة
جاي عليك بزيادة
سلام يا صاحبي
قصدي يا اللي
كنت صاحبي
صباح الخير يا فندم
معاك نونة من شركة روقني
صباح الخيانة يا ابو عمو
اوردرك وصل وعروضنا لسة ما خلصتش
معايا اصطافة البسكوتة
واصطافة نانسي واصطافة اوباما
اوباما دا المصري اكيد
عندك اطصافة سلاحف
سلاحف لا للاسف ما بنشتغلش فيها
طبعا ما عندكش
عشان دي عند المعلم رشدان
هو مين على الباب يا رضا
دا نونة من شركة روقني
دا طلع بييجوا بسرعة فعلا زي ما بيقولوا
ايه دا مش انت اللي بتقلد الدحيح
دا طلع قليل الادب كمان
مجايبك
ادي اللي بناخده من الالكتروني
طب ما تادبه
نادبه
سيب انت دي بقى وجلون نفسك كدا من غير فلوس
عشان الراجل دا ما بيقلدش الدحيح
الراجل دا بيقلد اخ كبير
صديقي الانسان الحضارة جابت هوا
فاكر انت البتاع دا
مش عارف انت حضرته ولا ما حضرتهوش
بس البتاع دا خد من عمرنا راقات
فاتتك انت لعبة الثعبان
ورنات عمرو دياب اللي كنت بتفضل تدخلها
كانها كود من اكواد الحرب العالمية التانية
وبعدين انت تليفونك دلوقتي صديقي الانسان
لو وقع فوق الكوميدينو
لا مؤاخذة بيجيب شاشة
الاسطورة بقى بتقولك
ان سقوط جهاز 3310 على الكوميدينو
معناه غالبا انك هتحتاج كوميدينو جديد
والله العظيم احلى ايام
بس لا صحيح فاكر مثلا الماوس ابو بلية
اللي كنا بنخرجها
ننضفها بمنديل دي ونحطها تاني
لا ولو ما عملتش كدا تلاقي الماوس
بيتكعبل منك على الشاشة وهو ماشي
حاجات كانها من عالم تاني والله
الفلوبي ديسك
النت اللي بسلك التليفون دا
اللي كنت بتفتحه من ورا اهلك عشان الفاتورة
حتى ترابيزة الكمبيوتر
اللي فيها رفوف بتدخل وتطلع دي
اللي كنا بنجيبها زمان وعارفين بتتجاب منين
وفجاة ما بقاش ليها وجود في حياتنا
كانها كانت حلم جميل
في عقل مهندس كمبيوتر من دمياط
حفريات والله يعني راح فين العصر دا
شوف بنقول عليه عصر اهو
وهو كان بس من كام سنة
والله الايام بتجري صديقي الانسان
بس تعالى كدا نوقفها شوية ونتامل فيها
اللي بييجي في بالنا
لما بنفتكر الموبايلات اللي بزراير
وترابيزة الكمبيوتر والماوس ابو بلية
والحاجات دي كلها
مش بس الجهاز نفسه
لكن كمان مجموعة من المهارات اللي اكتسبناها
واللي مرتبطة بالحاجات القديمة دي
زي مهارة مثلا
انك تنقل ملف بالانفرا ريد
او تنضف بلية الماوس
او تسطب ويندوز
دا لو انت الجينياس بتاع العيلة طبعا
المهارات والممارسات دي نفسها
اختفت هي كمان
مع اختفاء الاجهزة اللي بنتكلم عليها
انا عارف ان دي سنة الحياة
واننا في عصر السرعة
بس اللي لفت انتباهي
وحابب افكر فيه معاك صديقي الانسان
هو ان احنا
لما بيبقى عندنا دلوقتي اجهزة او الات
بتحتاج مهارات ومعرفة معينة
فاحنا بنكيف نفسنا على النظام دا
وبعدين الالات او الادوات دي تتغير او تتطور
فنحتاج احنا كمان
نغير ونعدل مهاراتنا وحياتنا
عشان تظبط مع الظروف الجديدة
والالات الجديدة
وطبعا هنفضل كويسين
طول ما احنا قادرين نواكب كل ما هو جديد
الكلام لحد هنا شكله كويس
بس تعالى نعمم الكلام دا بقى
على كل حاجة في حياتنا
هتكتشف ان الحياة كلها عبارة عن سلسلة
من التاقلمات والتكيفات
مع اجهزة وادوات جديدة
وكمان حتى مع واقع جديد ومع مناطق جديدة
ومع مراحل حياتية جديدة وناس جديدة
لدرجة اننا ممكن نقول ان
اللي بيميز الانسان فعلا عن غيره من الكائنات
ان الانسان كائن متاقلم
لانه بيتاقلم مع كل حاجة
حتى على المستوى البيولوجي
بيتاقلم مع المناخ والظروف المحيطة بيه
يعني هات انت مثلا شوية قصب
وجرب تطلع بيهم على روسيا تزرعهم هناك
زعزوع القصب هيواجه صعوبة شديدة
وهيفشل في التاقلم
بس انت رحت روسيا عادي
امال يعني كنت هتودي القصب ازاي
ممكن تبقى بردان شوية في الاول
بس هتقول لنفسك
الحمد لله اهي ماشية ومصيرنا نتعود
وبعد شوية تشتري دفاية
وتسمي نفسك فلاديمير
وتبدا حياتك الجديدة في سان بيترسبيج
حاجة مدهشة جدا
لان مفيش اي كائن حي تاني بيعمل الكلام دا
وتاقلمك دا صديقي الانسان بيحصل كمان
على المستويات النفسية والاجتماعية والمهنية
فتلاقي نفسك كل شوية مثلا
تتاقلم مع مديرك الجديد
او مع جيرانك الجداد
او حتى مع تغيير نظام البيئة كل شوية
وبنفس الطريقة دي انت بتتاقلم باستمرار
مع التكنولوجيا الجديدة اللي بتظهر
يعني فجاة مثلا تلاقيهم بيقولولك
التليفون هيبقى من غير سلك
فانت تتاقلم بعدها يقولولك
التليفون هيبقى من غير زراير
فانت تتاقلم بعدها يقولولك
التليفون هيبقى من غير شاشة
هات 3500 دولار كدا
خد البس نضارة ابل الجديدة
وانت برضه تتاقلم
صديقي الانسان انت اتاقلمت كتير اوي
كفاية اقلمة
انت بقيت مقضيها اقلمة يا راجل
الناس كلت وشنا
رايح تتاقلم جاي تتاقلم اهدا شوية
بس اقلمتك الكتير دي
خلتني افكر في سؤال تاني مقلق جدا
افرض جه علينا وقت
لا مؤاخذة يعني ما عرفناش نتاقلم
هل دا ممكن يحصل
هل ممكن عند نقطة معينة
من تطور التكنولوجيا السريع دا
نلاقي نفسنا مش قادرين نواكبها
الحقيقة ان دا قلق منطقي
لان سرعة الاحداث والتطورات
اللي في العالم دلوقتي
بقت اسرع بكتير
من سرعة الانسان على التعلم والاستجابة
عشان كدا الفيلسوف اياه
بتاع فيلم  دا جان بودريار
بيقول جملته الشهيرة
مفيش معنى واحد في الحياة
يقدر يقف ثابت قدام التغيرات السريعة دي
بمعنى ان الاحداث والتطورات بقت اسرع
من اننا نفهمها ونستوعبها
والسرعة دي
بقى ليها سطوة وهيمنة صديقي الانسان
خصوصا في العصر اللي احنا فيه دا
لدرجة ان الفيلسوف الفرنسي برضه
بول فيريليو
بيقول اننا دخلنا عصر الدروموقرطاية
اللي هو يعني بدل الديمقراطية
ومعناها سلطة السرعة او حكم السرعة
ودي حاجة نقدر نشوفها فعلا
في تفاصيل الحياة النهاردة
ان الاسرع هو اللي بيقرر ايه اللي هيحصل
وهو صاحب السلطة
حتى في الحرب وظهور مفهوم
الحرب السريعة او الحرب الخاطفة
واللي هي برضه الاسرع فيها هو اللي بيكسب
اللي هي بتاعت انتش واجري دي
صديقي الانسان
اتا ايتي ايتا مونتو ايتي شاندر ماي هورتي
باختصار السرعة بقت شعار جديد
لحياتنا في العصر الحالي
لكن انا وانت عارفين
ان سباق الزمن دا متعب وبيقطع النفس
وكلنا بنتمنى لو نهدا شوية
الحياة تبقى ابطا وناخد وقتنا
بس انت عارف برضه انك لو بطات
فالعالم مش هيبطا معاك هيسبقك
وبالتالي انت لازم تبقى
بتجاري العالم في سرعته
وبتجري طول الوقت عشان تحافظ على اكل عيشك
لان شغلك نفسه بيتغير ومعرفتك بتقدم
وبتفقد صلاتها بالواقع
وحتى الاماكن اللي انت بتروحها
والادوات اللي انت بتستخدمها
والافيهات اللي انت بترميها
كل دا باستمرار بيقدم
وبيبقى علامة على انك كبرت وبقيت دقة قديمة
ومش مواكب للتطورات
لو انت مش بتجري مع الجديد طول الوقت
والمشكلة بقى ان الناس زمان
يعني ما كانتش بتحتاج تجري جامد
لان التطور نفسه سرعته كانت ابطا
يعني حتى الثورات التكنولوجية زمان
كان تاثيرها بيكون كبير
لكنها كمان كانت بتستمر لسنين طويلة
قبل ما تحصل الثورة التكنولوجية اللي بعدها
فمثلا عصر البخار والسكك الحديدية
ممكن يبقى بدا سنة 1829
ودي تعتبر ثورة تكنولوجية
لكن بص بقى على الثورة اللي بعدها
اللي هي بتاعت عصر الصلب والهندسة التقيلة
اللي هي في 1875
واللي بعدها
اللي النفط والعربيات والتصنيع الضخم
اللي هي في 1908
وبعدين الصناعات البتروكيماوية والالكترونيات
والاقمار الصناعية في الخمسينات
وبعدين دورة عصر المعلومات والاتصالات
في السبعينات برضه
وبعدين الشبكات الرقمية
والتكنولوجيا الحيوية في التسعينات
وبعدين دلوقتي في الفترة بتاعتنا دي
الذكاء الاصطناعي والطاقة المتجددة
والنانو تكنولوجي وغيرها
شايف ازاي المسافة الزمنية بتقصر مع الوقت
بين كل ثورة تكنولوجية والتانية صديقي الانسان
في كل عصر من دول
البشر كانوا محتاجين يعيدوا ترتيب حياتهم
بناء على المتغيرات الجديدة
ودا كان دايما بيحصل في تاريخ البشر عادي
لكن زمان كانت النقلات الكبيرة دي
بتحصل كل فين وفين
يعني على ما اداة جديدة مثلا
تدخل نظام الزراعة
او الري او الحرب او غيرهم
ربنا يدينا ويديك طولة العمر ابقى قابلني
بس الثورة العلمية والثورة الصناعية
غيروا شكل التاريخ خالص
بانهم خلوا النقلات دي
تبقى دورية واسرع بكتير
وسرعتها كمان بتزيد مع الوقت
وحتى لما دا حصل
كان ممكن التحول الواحد يقعدله مثلا
ييجي 50 سنة شغال كويس
لحد ما تيجي حاجة جديدة عليه
اهو ال50 سنة دول وقت كافي جدا
انك تسستم حياتك وتستقر
وانت متاقلم على وضعك دا
لكن دلوقتي النقلات دي
بقت بتحصل في وقت اقل بكتير
وبالتالي مطلوب منك دايما اثناء حياتك
انك تكيف نفسك باستمرار
من ناحية العمل والتعليم
والعلاقة بالتكنولوجيا
بشكل مستمر ومن غير توقف
ومطلوب منك تبقى
بتتغير وبتتطور وبتتلون طول الوقت
ودا احيانا نتايجه بتكون كارثية
يعني زي ما بتقول
الفيلسوفة الفرنسية تيريز دلباش
في كتابها التوحش
او عودة البربرية في القرن ال21
ان قدرتك على التعامل مع الواقع
وتوقع المستقبل دي
بتعتمد اصلا على الماضي بتاعك
اللي انت كونت منه خبراتك وتصوراتك
لو انت مثلا الماضي بتاعك دا
من ايام ال والفلوبي ديسك
والتليفزيون ابو ايريال
والمستقبل كله ذكاء اصطناعي ونضارات ابل
هيكون عندك صعوبة شديدة جدا في توقع
او فهم ايه اللي ممكن يحصل في المستقبل
عشان مفيش اي حاجة اصلا من خبراتك
تقدر تقيس عليها
طب صديقي الانسان يعني
على راي الفنان محمد عبد الوهاب
كل دا كان ليه
لا صحيح والله على ايه الجري دا كله
لو كلنا حاسين ان احنا تعبانين
وعايزين نريح وعندنا صعوبات في التاقلم
صديقي الانسان تعبان ما تريح معروفة
يعني ايه اللي مانعك
هل فيه تارجت معين الكوكب لازم يحققه
شكلنا هيبقى وحش
وسط بقية المجموعة الشمسية مثلا
هو مين ماسك موضوع التطور دا يا جدعان
عايزه في كلمتين بس
مش عارفين نتاقلم يا عالم يا اللي فوق
صديقي الانسان الموضوع اكيد
زي ما انت متوقع مش بالبساطة دي
لان الموقف اللي الناس بتاخده
من التطور التكنولوجي مش موقف واحد
دا موقف معقد وبيختلف
حسب انت بتبص للموضوع من انهي زاوية
وحسب برضه انت واقف فين بالظبط
يعني المهندسين والمطورين اللي هما بيعملوا
القفزات التكنولوجية السريعة دي
مضطرين يبقوا بيتعاملوا مع التكنولوجيا والالات
لان دا تخصصهم الفني
فهما بيفكروا فيها
من زاوية ان دا شغلهم ومهمتهم
ان هما يفضلوا طول الوقت
يطوروه ويخلوه احسن
اما بقى مثلا الشركات ورجال الاعمال
فدول بيشوفوا التكنولوجيا فرصة
ومجال للاستثمار لزيادة الربح
وبيتسابقوا على الحصول عليها وتسريعها
انما بقى باقي المجتمع
المستخدمين والمستهلكين
اللي الالات دي بتبقى جزء من حياتهم
سواء قبلوه او رفضوه
وسواء قدروا يتاقلموا معاه او ما قدروش
الاختلاف الكبير دا
بين نظرتنا لتطور التكنولوجيا
على حسب احنا واقفين فين
مش مجرد اختلاف بين ناس متساوية
وكل واحد فيهم عنده راي لا
دا فيه كمان عدم مساواة كبير في مواقعنا
فيما يتعلق
بموضوع التكنولوجيا دا صديقي الانسان
لان ببساطة لو العالم بالفعل اتحول لسباق
فاحنا اثناء ما احنا بنتناقش دلوقتي
فيه ناس بالفعل سابقة وناس تانية متاخرة
ولو السلطة بقت سلطة السرعة
زي ما بيقول عليها بول فيريليو دا
فانت لو متاخر ومش قادر تتاقلم
دا اصلا بيخلي رايك بشكل عام ما لهوش قيمة
كان اخر واحد في السباق بيزعق وبيقول
احنا بنتسابق ليه يا جماعة
ما انت اخر واحد انت اصلا ما حدش شايفك
واول واحد عمره ما هيبقى مهتم يرد عليك
لانه مستمتع ومبسوط بفكرة انه هيطلع الاول
الانثروبولوجي المصري شهاب الخشاب
صاحب كتاب الفهامة
بيقول في مقال له عن التكنولوجيا
ان الخبراء في الشركات والحكومات
بيقنعونا ان التكنولوجيا
هي العمود الفقري للتقدم
لكن دا طبيعي لان الناس دي اصلا
في السباق دا هما اللي قدام خالص
ومش مدركين ان فيه ناس حظوظهم في التاقلم
مع مستجدات الحياة مختلفة
وبسبب دا كلنا بقينا مرعوبين طول الوقت
من اننا مش بنطور نفسنا كفاية
ومش متابعين تقلبات الاسواق
واخر صيحات التكنولوجيا
ومؤتمرات ابل وجوجل
لكن صديقي الانسان مفيش مجتمع ممكن يقوم
على التنافس المستمر في كل حاجة طول الوقت
فكرة ان اللي يقع يتداس لاننا بنتسابق دي
فكرة جديدة على تاريخ البشر
يعني في كل الحضارات كانت فكرة حماية الناس
واعتبار ان المجتمع مش سباق ولا مكان
لاذكى الناس واقواهم بس كانت هي الفكرة الغالبة
زي انك ما تقطعش عيش حد مثلا
او فكرة اننا نسير على سير الضعاف مننا
ودي الفكرة اللي بيقوم على اساسها
كل العمل التشاركي والاجتماعي
انما ما ينفعش باي شكل من الاشكال
يبقى التقنيين ورجال الاعمال
والشركات العملاقة
لوحدهم هما اللي بيقودوا العالم
وهما اللي بيحددوا الاولويات
بالاضافة لدا فالتطور الكبير للتقنية
بيغير الطريقة اللي احنا بنشوف بيها العالم
والطريقة اللي بنشوف بيها
غيرنا من البشر كمان
الفيلسوف والمؤرخ الامريكي لويس مامفورد
بيلاحظ كمان في كتابه اسطورة الالة
ان الانسان لما كان اقرب للطبيعة
ومحاط طول الوقت بالكائنات الحية
كان بيشوف نفسه هو كمان
جزء من الطبيعة ومن دورة الحياة
ودا كان بيبان في لغته واساطيره وافكاره
لكن مع تطور التكنولوجيا الكبير
وسيطرة الالات على كل شيء
الانسان بقى يفكر في الحياة اصلا
باعتبارها الية
بيفكر في الجسم كانه مصنع
وفي العقل كانه كمبيوتر
وكان الانسان نفسه
جزء من العالم التكنولوجي دا
في الحالة دي الموضوع بيسوء اكتر
لاننا بنتحبس جوا الرؤية دي
وبنتوقع من الناس اداء وانتاجية
زي ما بنتوقع من الالات
جايز صديقي الانسان
ما يكونش هيحصل قريب ان العالم يبقى ابطا
وان التاقلم مع التغيرات
اللي بتحصل فيه دي يبقى اسهل
لكن المؤكد انه مهم على الاقل نبقى فاكرين
ان السرعة دي مش هي قانون الطبيعة
وان التطور المستمر للتكنولوجيا دا
مش حاجة اخترناها وانما حاجة اتفرضت علينا
وكمان نفكر
ازاي احنا كبشر بنتغير مع التطور دا
مين اللي بيكسب منه ومين اللي بيخسر
جايز ساعتها نفهم بصورة احسن
ايه اللي محتاجين نتاقلم معاه فعلا
وايه اللي هنقرر انه لا
كفاية تاقلم لحد هنا
احنا كبرنا على الكلام دا خلاص
اول حاجة بقى
ممكن نطلع بيها من الكلام دا صديقي الانسان
واخد بالك هو انك تبطل تقولي
عايزين حلقتين في الاسبوع
عشان انا بكح تراب ومش قادر على التاقلم
وربنا يعدي ال60 ل70 سنة دول على خير
يلا صديقي الانسان نايكي
