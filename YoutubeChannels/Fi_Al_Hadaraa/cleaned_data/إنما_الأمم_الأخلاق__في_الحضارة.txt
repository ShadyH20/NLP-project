احلى قهوة هتشربوها في حياتكم
الله يرحمك يا اما
كانت تعمل فنجان القهوة
نقعد سهرانين عليه 4 ايام
يا عم شلبي
يا عم شلبي احنا واخدين رقم
وقاعدين من 9 الصبح مستنيين القهوة دي
هو انتم جيل مستعجل في كل حاجة كدا الصبر
حتى الصبر يا عم شلبي ليه حدود
الكلام دا كان زمان
هو فيه زي ناس زمان
وقهوة زمان
وخير زمان
وهاتلي قلب لا داب ولا حب
ولا انجرح ولا شاف حرمان
ما هو احنا اكمننا ما شفناش من ناس زمان غيرك
يعني فكرتنا عنهم مش احسن حاجة
الناس زمان كانت حاجة تانية
والله
التكنولوجيا دمرتنا ودمرت عيالنا
لا فعلا
شكلك كاره التكنولوجيا فعلا يا عم شلبي
يا ابني انا بادرس جيلكم دا عشان ابني
وباحاول اعرف كل حركاتكم
والاعيبكم الجديدة دي
عشان الزمن ما يتجاوزنيش
اهو يوسف به وهبة البريء دا
امبارح كان مقعد الواد رضا
مسخره يعلمه قمار
اسكت يا سعدني
دا انا خسرت 40 الف جنيه من مصروف البيت
هو مصروف البيت كام
هم ما يتلم يا سعدني
كان زمان يا سعدني
ب170 جنيه
تبني احلى بيت
وتفرشه احلى فرش
وتتجوز احلى بت في المنطقة
يا سلام
يا سلام على زمان ونسوان زمان
دا انا شفت ايام يا سعدني
ولما هي كدا
ليه خليتني اعملك  على 
 يا عم شلبي
بتهبب ايه هناك بتدرس الجيل
لا وبص مسمي نفسه ايه
لدغة العقرب انت سريع اوي كدا
لا لدغتي والقبر
ادي اخرة اللي يقعد مع عيال صغيرة
جيل مهزا صحيح
يا عم شلبي
يا عم شلبي دا انت بتتحايل علينا
عشان نبوظلك اخلاقك
دا انت شوية وهنشربك سجاير
انا طالع
ابقوا اشربوا القهوة انتم بقى
في حياتك ان شاء الله
هو سؤال واحد وهامشي
عشان خارج مع صحابي
ما تعرفوش سبوتاية حلوة كدا في الكوربة
احلى قهوة
صديقي الانسان هي ليه الاجيال الجديدة دي
كلها طالعة كدا شبه زياد ظاظا
ضاربين شعرهم كابوريا وصوتهم عالي
تحسهم عيال كدا ما لهومش ماسكة واخد بالك
وفيه اطفال اليومين دول غلباوية وبنص لسان
تدي الواد الكلمة تلاقيه يردهالك باتنين
وما يفرقش معاهم لا صغير ولا كبير
اهو دا كان موضوع
للنقاش المحتدم والساخن جدا
بين سامح وعم شلبي
في اجتماع مجلس امناء العمارة اللي فات
عم شلبي كان مستغرب
راح فين الذوق والاخلاق وزمن الاتيكيت
زمن الواجب والاصول
اللي ابهاتنا واجدادنا كانوا بيحكولنا عليه
راح فين زمن الاحترام والنظام والهيبة
واحترام الكبير والعطف على الصغير
اللي خدناه في درس العربي
على الناحية التانية
صاحبك سامح ما عجبهوش الكلام
سخن واتعصب وفتح في عم شلبي
دا انتم جيل ماشي جنب الحيط
دا الواحد منكم بيقعد 60 سنة من حياته
خايف يجرب حاجة جديدة
مش كفاية انكم كلتوها والعة
وكل واحد منكم اشترى شقة
ما تجيش بتمن لابتوب دلوقتي
وبعدين سبتولنا ايه بقى
الله يخرب بيوتكم
زي ما انتم خربتوها وقعدتم على تلها
يمكن الاتنين صديقي الانسان ما اتصالحوش
غير لما قرروا ان هما يوجهوا غضبهم مع بعض
ناحية الواد ميدو الغلبان
عشان قاعد طول الوقت يا اما على التيك توك
يا اما مع اصحابه بيلعب بلاي ستيشن
ما فيش طيب اي خروجة في المكتبة
ولا فرجة على حاجة هادفة
صراع اجيال عنيف صديقي الانسان
كاد انه يتطور الى تشابك بالايدي والارجل
ولولا الناس الطيبة اللي اتدخلت
واولهم كان انا طبعا
العبد لله بلا فخر يعني
قمت داخل عليهم بدراسة عملتها مجلة 
مجلة  نشرت دراسة
في الموضوع دا بالظبط في يونيو 2023
كان فيها مراجعة لابحاث واستطلاعات راي كتير
اتعملت في 59 دولة
على مدار 13 سنة
في الدراسة دي
الباحثين عملوا كذا حاجة في نفس الوقت
اولا جمعوا استطلاعات راي قديمة
اتسال فيها اكتر من 350 الف شخص
اذا كانوا شايفين
ان الاخلاق بتتدهور مع الوقت ولا لا
واذا كانت الاجيال الجديدة
ما بقاش عندها اخلاق زي زمان
وثانيا عملوا استطلاعات راي جديدة
سالوا الناس في 2020
اذا كانت صفات زي الصدق والطيبة والاحترام
قلت عما كانت في 2016
وقلت في 2016 عما كانت في 2014
وفي 2014 عما كانت في 2010
وثالثا راجعوا استطلاعات راي تانية
شملت حوالي 45 مليون انسان
بس المرة دي الاسئلة اللي اتوجهتلهم
كانت عن الحاضر بس مش عن الماضي
هل هما شافوا بشكل شخصي
افعال خيرة وطيبة
زي العمل التطوعي ومساعدة الغير
والتعامل باحترام مع الاخرين والايثار وغيرهم
وهل هما عملوا دا لحد
او شافوا غيرهم بيعمله
او المجتمع عموما بيشجعه
نتيجة الدراسة المطولة دي صديقي الانسان
كانت مفاجئة
لكل من عم شلبي وسامح وبقية العمارة
لان الناس كانت شايفة
ان الاخلاق بتتدهور فعلا
والدنيا ما بقاش فيها خير زي زمان
والاجيال الجديدة صايعة وما اتربتش
وفي نفس الوقت ان الصدق
والطيبة والاحترام فعلا بيقلوا مع الوقت
يعني في 2016 كانوا اكتر من 2020
وفي 2014 كانوا اكتر من 2016  وهكذا
يعني مش بس كل جيل
بيبقى قليل الذوق اكتر من الجيل اللي قبله
لا دا حتى نفس الجيل
كل ما بيمر عليه الزمن بيبقى قليل الذوق اكتر
يعني الرجالة لما بيكبروا بيتهطلوا
المشكلة بقى ان في نفس ذات الوقت
لما الباحثين راجعوا الاستطلاعات اللي بتطلب
من الناس يركزوا في الحاضر مش الماضي
ويفكروا اذا كانوا شافوا بعينيهم
افعال طيبة بتحصل حواليهم
لقوا نتيجة غريبة تانية
وهي ان الافعال الطيبة
ثابتة عادي بمرور الزمان والاعوام
ودا معناه ان تدهور الاخلاق دي
فكرة مش حقيقية
او وهم بيحصل لما بنيجي نفتكر الماضي بس
او نقارن بين الماضي والحاضر
لكن لو جينا نفكر في الحاضر بس
هنلاقي الدنيا حوالينا فيها خير عادي
بالظبط زي ما الناس زمان في الماضي
كانوا بيلاقوا خير حواليهم
وكمان بيحسوا ان حاضرهم اسوا من ماضيهم
طب في الحالة دي بقى
يبقى احنا ليه دايما حاسين
ان الاخلاق بتتدهور ورايحة في داهية
هل احنا غاويين نكد مثلا
الباحثين في الدراسة دي صديقي الانسان
بيقولولنا ان فيه سببين
بيخلونا حاسين ان الاخلاق بتتدهور
بمرور الوقت في كل زمان ومكان
اول سبب هو ميل البشر الطبيعي
بشكل غير واعي
ان هما ينسوا سلبيات الماضي
ويفتكروا ايجابياته بشكل او باخر
الظاهرة دي بيسموها التذكر الوردي
كانك لابس نضارة ملونة دايما
لما تيجي تبص على الماضي
النضارة دي تخليه اجمل مما كان عليه فعلا
عشان كدا مثلا عم شلبي
اتهم سامح والجيل بتاعه كله
ان هما ما لهومش في الالتزام
ومش بتوع شغل
زي ما هو كان ملتزم في شغله
وشايف زمايله ملتزمين
لان معنى الالتزام زمان
كان انك تفضل ماسك في وظيفتك
طول حياتك تقريبا
والتنطيط بين الوظايف
كان يعتبر قلة استقرار
ولازم ربنا يهدينا ونستقر بعده
في حين ان بالنسبة لسامح
التنقل بين الوظايف طول الوقت دي
حاجة طبيعية
لازم تلاقي نفسك كل شوية
بتروح من مكان للتاني
التغيير دا حصل بشكل طبيعي
عشان فرق
في الظروف الاقتصادية والاجتماعية اساسا
سوق العمل نفسه شكله اختلف
بين زمان ودلوقتي صديقي الانسان
ما بقاش فيه تعيين حكومي مثلا
والمنافسة بقت اشد بكتير في سوق العمل
وبالتالي انت محتاج تبقى بتتحرك طول الوقت
لان اللي بيثبت في مكانه
غالبا شغله هو اللي هيستغنى عنه
دا تحول في الظروف
بس لما ييجي عم شلبي يفكر فيه
هيحس ان الناس زمان كانت ملتزمة اكتر
وجد اكتر في شغلها
ومش عايزة تفضل تتنطط
من مكان للتاني كل شوية
لكن سامح ممكن يبقى شايف
قيم تانية اصلا هي اللي بتحركه دلوقتي
زي مثلا انه ما يخافش من التغيير
وما يرضاش باي شغل وخلاص
لو كان مش بيحقق طموحه
يعني الفرق بين الاتنين
مش ان الاخلاق بتاعة زمان ما بقيتش موجودة
انما كل زمن صديقي الانسان
بيخلق منظومة خاصة بيه من القيم
بس البشر هما اللي دايما عندهم ميل طبيعي
انهم يتحسروا على الماضي
ويحسوا انه احسن من دلوقتي
التحسر على الماضي دا
حاجة ممكن تتخيل انها عبثية وما لهاش لازمة
بس المفاجاة صديقي الانسان
انه حاجة مهمة فعلا
يعني الباحثين اللي عملوا الدراسة
شايفين ان التفكير بالطريقة دي
هو اللي بيخفف عننا وطاة الاحداث السيئة
اللي حصلت في الماضي
عشان ما نفضلش عايشين بقية حياتنا
في ضل احزان مرينا بيها من سنين طويلة
مخنا بيبذل جهده عشان يتناسى الوحش
او يليس عليه عشان ما يفضلش معذبنا بيه
فنقدر نتعايش وناخد قرارات في حياتنا
واحنا متفائلين بجدواها
وبالعكس انت لو بتفكر في سلبيات الماضي
اد ما بتفكر في ايجابياته
فدي واحدة من علامات الاصابة بالاكتئاب
ايه صديقي الانسان طلعت مكتئب
يلا مش مشكلة
التحسر على الماضي دا كمان
هو سبب في ظاهرة نفسية مهمة كلنا عارفينها
اللي هي ظاهرة النوستالجيا
او الحنين للماضي
اما بتحس ان حاجات قديمة واماكن قديمة واحشاك
وتقعد بقى تفتكر لمة العيلة على الترابيزة
او زمن الفن الجميل
او زمن فقدناك شعبا
ودا لان المخ بيركز
على ذكريات حلوة من الماضي
وبيكبرها ويلمعها ويدهنها بمبي في بمبي
ويقولنا بصوا الزمن دا كان لونه كدا
مع انه في الحقيقة غالبا ما كانش كدا خالص
لكن الحالة دي ممكن تحسن مزاجنا
في اوقات الاضطراب والقلق
وتدينا ثقة في نفسنا
لما ثقتنا في نفسنا تتهز
الحنين انتقائي كبستاني ماهر صديقي الانسان
ما انت عارف
عشان كدا فيه دراسات تانية بتقول
ان الشعور بالحنين للماضي دا
بيزيد في المراحل العمرية
اللي الانسان بيواجه فيها
تقلبات جديدة في الحياة
تخليه مش عارف راسه من رجليه
زي اوائل الشباب مثلا
او المراحل المتاخرة من العمر
لما الواحد بيكون ما عندهوش سيطرة اوي
على اللي بيحصل في حياته
فانت لو حاسس انك متلخبط
ومش فاهم ايه اللي بيتقال
في اغاني اليومين دول
عادي ارجع  للكابو حميد الشاعري
في سكوت زماني يفوت
ولو حاسس انك لوحدك
وما حدش من جيرانك عارفك
ارجع  لايام
ما كانت طنط تفيدة جارتكم اللي في الرابع
بتتبادل مع الست الوالدة
حلل المحشي وصواني الرقاق
ذكريات جميلة اه
لكن في الغالب انت في الايام دي نفسها
كان فيه حاجات تانية منكدة عليك عيشتك برضه
وجايز ما كنتش بتحب طنط تفيدة دي اصلا
ولا بتطيق ريحة الرقاق بتاعها
في دراسة تانية كمان
نشرتها الجمعية الملكية في 2022
لقت ان الناس بيبقوا اشد تحفظا
في ارائهم وتفكيرهم اول ما بيكونوا اسرة
يعني لما بتتجوز وتخلف
وتبقى مسئول عن بيت وعيال كدا
زي عم شلبي
فانت غالبا بتميل لانك تبقى متحفظ اكتر
في المواضيع الجدلية عموما
وما بتتقبلش اوي التوجهات الجديدة
ولا الافكار الجديدة
ودا ممكن يبقى  دفاعي
يساعد الاباء والامهات انهم يحموا اسرهم
ويحافظوا على بيوتهم واطفالهم
من المجهول اللي هما خايفين منه
وبالتالي بيفضل الاباء والامهات
متوجسين وخايفين
ورافضين اي فكرة او اي مظهر جديد
بيشوفوه في جيل ولادهم او احفادهم
وممكن يوصفوها
بانها انعدام تربية وقلة ادب
في المقابل يشوفوا الماضي
اللي هما متعودين عليه
على انه هو الاحسن والاامن ليهم ولعيالهم
بنفس المنطق دا بقى
لما ييجي الانسان يفكر في الحاضر
برضه بيميل للتاكيد على الحاجات السلبية
اكتر بكتير من التركيز على الحاجات الايجابية
دا لان الانسان دايما بيحس باللي ناقصه
اكتر ما بيحس باللي معاه
يعني عادة عندنا استعداد اننا ناخد بالنا
من الزحمة والدوشة وقلة الذوق
ونهتم باخبار المصايب
زي القتل والسرقة والاغتصاب والحروب
اكتر بكتير ما بنهتم ان فيه حد قام
لحد اكبر منه في المواصلات مثلا
ودا بيساعد البني ادم انه يدرك
المخاطر اللي حواليه بشكل افضل
وبالتالي يعرف يتفاداها
ودي كانت من وسائل النجاة زمان
لكنه في نفس الوقت ممكن يخلي الواقع بتاعك
اكاب مما هو عليه الحقيقة
تبقى حاسس انه واقع مش حلو اوي
بس هو مش وحش اوي للدرجادي
عشان كدا برضه
سامح بيبص لميدو ويستغرب
ان عيل زي دا ازاي اتعلم يمسك الموبايل
من قبل ما يتعلم الكلام
وازاي ان كل معرفته في الحياة
جاية من مصادر عشوائية على الانترنت
ما حدش عارف ايه هي
شوية تيك توك على شوية يوتيوب
في حين ان انت كنت عشان تعرف حاجة
لازم تروح تسال حد كبير
او تفتح كتاب تدور فيه
وبتعتمد على مصادر رسمية اكتر
زي الجرايد والكتب والوثائقيات
في حين ان هو بيجمع
معلومة من هنا على معلومة من هنا
على حسب اللي بيطلع قدامه على الانترنت
لكن لو ركزت صديقي الانسان هنا برضه
هتكتشف ان ما فيش حاجة من دول
بالضرورة اسوا من التانية
كل حاجة ليها عيوبها ومميزاتها
يعني المعرفة اللي بتعتمد
على مصادر رسمية او مركزية زي الكتب مثلا
ممكن تبقى تفصيلية اكتر وممكن تبقى اعمق
لكن كمان ممكن تبقى
بتعبر عن وجهة نظر واحدة
او عن الراي السايد بس
وما فيش مساحة لتنوع وجهات النظر
في حين ان المعرفة المجزاة دي
اللي هي بتيجي من على الانترنت
ممكن تبقى عشوائية ماشي وما لهاش نمط
لكن كمان التحكم فيها وتوجيهها اصعب بكتير
دا ممكن يخلي الاجيال الجديدة
عندها جراة في التفكير اكتر
عندها اطلاع على وجهات نظر هامشية
او صعب الوصول ليها
اكتر بكتير من الاجيال اللي فاتت
الفكرة ان احنا عمرنا ما هنعرف
طول ما احنا مركزين
في الجزء السلبي بس من الموضوع
لكن هو دا اللي الانسان بيعمله
انه لما يفكر في الحاضر
بيفكر في سلبياته
لما يبقى عندنا ميل بشكل عام
اننا نشوف الايجابي في الماضي
والسلبي في الحاضر
فاحنا بيبقى عندنا انحيازين بيكملوا بعض
وبيشتغلوا مع بعض كدا
زي السكينة في الحلاوة
او زي البستم في الموتور
عشان يخلونا نشوف ان الاخلاق بتنهار
والاجيال الجديدة صايعة ومتربية انجس تربية
وكلهم شبه زياد ظاظا
رغم ان زياد ظاظا دا عنده اخلاق
ممكن ما تبقاش عند ناس اكبر منه في السن
تقولي صديقي الانسان زي ايه
اقولك مثلا اسمعه وهو بيقول
باشا ما بارشدش
رغم انه ما فيش فينا مخ لتفتيشك
ما فيش فينا قلب لتلبيشه
واللي بيحصل كله منه ما بيرميش حد لومه
ولولا اللي بيعمله كان زمانه مرهون
عايز ايه صديقي الانسان اكتر من كدا
صديقي الانسان خليني العبلك على البعيدة
واقولك ان تصورنا
عن تدهور الاخلاق باستمرار دا
ممكن يبقى كمان بيدل على حاجة اكبر
وهي اننا كبشر بشكل عام
عندنا تصور تنازلي هه او انحداري
عن حركة التاريخ وتغير المجتمعات
يعني ايه الكلام المجعلص دا
يعني احنا بنحب نتصور ان التاريخ واخدنا
وماشي في خط منحدر كدا
نازل يشرب من البحر
احنا دايما رايحين في داهية
والعالم بينهار
والبرشام سايق والحياة في انحطاط مستمر
حتى كلمة الزمن نفسها
ليها جذر مشترك مع الفاظ كتير
تدل على الضعف المتدرج والانحدار
يعني مثلا لما بنقول
ولو كان الانسان دائم المرض
او ضعيف من الكبر
يتقال عليه زامن او زمين
يعني ممكن تقوله ايه يا زميني
وممكن نوصف الزمن بانه زامن برضه
لو كان شديد وصعب
وحتى في الثقافة الاوروبية
وفي اللغة الانجليزية وشقيقاتها
مفهوم الزمن له جذور شابكة
في اصول اسطورية يونانية قديمة
كلمة  مثلا او تتابع الزمن
جاية من كلمة  اللي كان ليها
نفس المعنى في اليونانية القديمة
لكنها كمان كان اسم اله بياكل ولاده
علشان خايف من نبوءة بتقول
ان حد منهم لا سمح الله
هيتقلب عليه وياخد منه حكم العالم
كرونوس كان دايما خايف من المستقبل
اللي ولاده شايلينهوله
عشان كدا كان بياكلهم
لكن في الاخر واحد منهم اسمه زيوس
بيعرف ينجو ويكبر
وياخد فعلا حكم العالم من كرونوس
والعبرة انه المستقبل
كدا هييجي صديقي الانسان
مهما كنت خايف منه
ومهما كنت حاسس ان انت بتبعد باستمرار
عن الماضي المثالي بتاعك
وان انت رايح ناحية مستقبل
ما يعلم بيه الا ربنا
الظريف بقى انهم بيقولوا
في الاساطير الاغريقية على عهد كرونوس دا
انه العصر الذهبي او الزمن الجميل
اللي هي ايام ما كان
الواحد فيهم بياكل عياله بشياكة يعني
الحقيقة صديقي الانسان
ان تصورنا الكئيب والتراجيدي عن الزمن
انه دايما بيتدهور
ودايما واخدنا من سيئ الى اسوا
التصور دا بيريحنا
بيريحنا كلنا كبشر
زي ما النوستالجيا بتريحنا
والتحسر على الماضي هو كمان بيريحنا
ودا لان التصور دا قلبه ابيض
فكرة اننا بننهار باستمرار دي معناها
معناها ان احنا في يوم من الايام
كنا في حتة حلوة
بل وفي حتة مثالية كمان
الفكرة دي شايلالنا في قلبها الابيض
وعد وطبطبة
انه مهما الايام قسيت علينا
وشفنا من الاجيال الجديدة دي العجب والبوظان
فاحنا فيه حاجة دايما
نقدر نرجعلها ونمسك فيها وندور عليها
عشان نصلح بيها البايظ دا
زي كرم طنط تفيدة جارتكم كدا
اللي في الرابع دي
صاحبة اوحش طبق رقاق في المنطقة
وانه الاخلاق جوانا بس الدنيا لاهيانا
او السكينة سارقانا ومش جاية على هوانا
واوعى وشك احسن الزمن يغشك
شوف صديقي الانسان
انا جاي معاك في اي حاجة
شوف اي حاجة بتقفي وانا معاك فيها
الفكرة دي كمان جواها وعد
بانه اكيد البوظان دا
هييجي في نقطة ويبقاله اخر
يعني هنوصل لحتة ما فيش اسوا منها
وساعتها هنضطر اننا نفوق لنفسنا
ونرجع تاني زي زمان
اخلاقنا هترجع
وهنبقى 100 فل و14 زي الاول
ولعل الله يبعث طنط تفيدة جديدة
واحساسنا بالتدهور دا
بيشجعنا اننا نحافظ على التراث ونحترمه
لان لو كنا طول الوقت فاكرين
ان لسة اللي جاي احلى
ايه اللي هيخلينا
نحافظ على اللي فات او نحاول نفتكره
ارمي القديم بقى وخد الجديد
وبلاش نتكلم في الماضي صديقي الانسان
الماضي دا كان كله جراح
بس الحقيقة
انه الحفاظ على التراث دا مهم جدا برضه
لان التراث دا هو مخزن الحكمة البشرية
المتراكمة عبر الاجيال
وهو اللي بيسمح باستمرارية المعرفة وتراكمها
والتعلم من الماضي
من الاخر كدا صديقي الانسان
عشان انت فرهدتني يعني
هيفضل كل جيل يشوف الجيل اللي بعده
بايظ وصايع واخلاقه ضايعة
لاننا كبشر هنفضل دايما ميالين
اننا نشوف الاخلاق بتدهور ايا كان احنا مين
والاحساس بالتدهور دا زي ما شفنا
ممكن يبقى مش حقيقي
لكن ليه جذور نفسية عميقة جوانا
لانه بيساعدنا نتجاوز خوفنا من المستقبل
وبيساعدنا نحافظ
على الماضي بتاعنا ونحتمي بيه
في مواجهة حاضر ومستقبل
ممكن يكونوا مقلقين او قاسيين علينا
وخصوصا لما بنكون مرعوبين
قدام مفاهيم جديدة مجهولة بالنسبالنا
او قيم اول مرة نسمع عنها
وما نعرفش ايه نتايجها
وكل اللي نقدر نعمله في الحالة دي
اننا نكون واعيين ان احساسنا دا
وراه نوع من التحيز
عشان ما نظلمش الاجيال الجديدة
زي ما اجيال قبلنا ظلمتنا
واتهمتنا اننا فاقدين وما شفناش تربية
لو عملنا كدا هنقدر نبقى منفتحين اكتر
على اننا نفهم الاجيال اللي جاية
والاجيال اللي فاتت هما كمان
ونفهم جيلنا احنا نفسه كمان بشكل افضل
وندخل في حوار مع دول ودول
مش بالتشابك بالايدي والارجل
زي ما كان هيحصل
مع عم شلبي وسامح وميدو
لكن بحوار متحضر وراقي
زي اللي بنعمله انا وانت دلوقتي صديقي الانسان
ومن هنا صديقي الانسان
عايز اوجه رسالة
لاستاذ باسم
اللي كنت باخد عنده درس كيميا في ثانوي
واللي قالي في مرة
ابقى قابلني لو نفعت
واقوله وربنا جت معاك صدفة
يلا بعد اذنك بقى صديقي الانسان
اما اشوف العيال ولاد الكلب
اللي بيلعبوا في الشارع دول عاملين دوشة ليه
وما تنساش تروق علينا كدا
حبة سبسكرايبات على حبة لايكات
هه واخد بالك
ما تبقاش بخيل صديقي الانسان
ما تبقاش جلدة اتعلم من الاجيال القديمة
الكرم من الجيل القديم
اعمل حاجة تنفعك لاخرتك
هتروح من ربنا فين صديقي الانسان
يلا سلام عليكم
