الاعتذار دا لعادل صاحبي
انا اسف يا صاحبي
انا لما اختفيت وقت حرب العراق
انا كنت في مصر
بس بصراحة ما كنتش عايز اردلك
ال80 الف جنيه اللي انا واخدهم منك
وكنت عايز انام عليهم ومش هاردهوملك تاني
يا عم شلبي
يا عم شلبي انا تعبت
وخلاص والله وداني بتجيب دم من اللي باسمعه دا
معلش يا سعدني هانت والله
ولا عايزني اموت وانا ضميري مش مرتاح
طب نكمل بكرة طيب
يا ابني باقولك الدكتور قالي
ان انا قدامي اسبوع بالكتير واقابل وجه كريم
حرام عليك
لا اله الا الله
طب كمل يا عم شلبي كمل
الاعتذار دا لمدحت ابني
انا اسف يا مدحت
على موضوع العجلة وانت صغير
بصراحة العجلاتي قالي
العجلة دي احتمال تتفك
وقالي
لو عايز تاخدها خدها بربع التمن
وانا بصراحة خدتها
وحصل اللي حصل
يا نهار اسود يعني خريطة البوسنة
اللي في وش الواد دي بسببك
بس بقى يا سعدني
ما انا باعتذرله اهو ان شاء الله هيسامحني
زي ما انتي يا نادية هتقبلي اعتذاري
يوه
دهبك اللي اتسرق يوم الصباحية
ما سرقهوش حرامي ناطط من الشباك
زي ما قلتلك
انت بجد مستغرب ربنا مرضك ليه
يا ابني دا ابتلاء من عند ربنا
ربنا عايزني نضيف بيشيل من اللي عليا
يا راجل ابتلاء ايه بس
دا انت محتاج تستشهد مرتين تلاتة على الاقل
عشان تخلص اللي عليك دا
استغفر الله العظيم
يا ابني خلينا في اللي احنا فيه
كدا فاضل مين
لا ما فاضلش حد خلاص كدا
الجماد بقى ممكن
صح درابزين السلم
ايه عايز تعتذرله
بصراحة كدا
انا بعته
ولبستها لرضا صاحبك
اخص
انا مش عارف اقولك ايه
حصل خير يا عم شلبي
انا عن نفسي مسامحك
وبقية الناس يا سعدني
تفتكر هيسامحوني
والله مش عارف بقى يعني
الراجل اللي انت لبسته قضية اختلاس دا
واتشل بسببها
الله اعلم هيسامحك ولا لا
لا دوكها انتحر
اللي اتشل دا مراته بقى دقيقة واحدة
لا حول ولا قوة الا بالله
الو
ايوة انا
بجد
لا عتاب ولا حاجة
شكرا متشكر جدا
اوعى تقول اللي في بالي صح
التحاليل طلعت غلط يا سعدني ومش بتاعتي
ايه دا
امسحلي بقى
كل اللي انت سجلته على الموبايل دا
ما لهوش لازمة خلاص
باقولك ايه
المعمل اللي غلط في التحاليل دا
ممكن نرفع عليه قضية
صديقي الانسان لو تفتكر
من بتاع زيادة عن سنة كدا ولا حاجة
في حفل توزيع جوايز الاوسكار بتاع 2022
حصلت حادثة غطت على الاحتفال كله
وهي لما كريس روك
رمى افيه على جيدا سميث
اللي هي مراة ويل سميث
فقام عمك دا اتنرفز والجلالة خدته
وراح ساب كرسيه واتمشى على المسرح
وقام لطش كريس روك بالقلم
في مشهد سريعا ما تحول الى  و
وغيرها من اشكال المحتوى
اللي سلت العالم كله تقريبا
شوية وقت حلوين
لحد ما قطر التريندات وقف في محطة جديدة
مش فاكر بقى بصراحة
كان غالبا يا اما شيرين وحسام حبيب
يا اما تويتر وايلون ماسك
يعني حاجة في ال دا
المهم صديقي الانسان
عشان ما نخرجش عن موضوعنا
معظمنا ما ركزش في التفاصيل
اللي حصلت بعد الحادثة دي
وهي ان ويل سميث في نفس اليوم
استلم جايزة احسن ممثل
عن دوره في فيلم  
واعتذر عن اللي حصل وهو بيستلم الجايزة
وبعدها بفترة قصيرة
اعتذر تاني على السوشيال ميديا
لكن كريس روك ما علقش
والناس عموما
ما خدتش الاعتذار دا بجدية اوي
كان المؤكد في الحادثة دي لكل الناس
ان ويل سميث الغلط راكبه
لكن انا جايلك النهاردة بسؤال
بما ان الراجل اعتذر هل الاعتذار دا كافي
عشان الحادثة دي تعدي
او يبقى كانها ما حصلتش
او الجدع التاني اللي هو
خد بالقلم على وشه دا يسامح في اللي حصل
لما بتيجي تفكر في الاسئلة دي شوية
بتكتشف ان المواضيع معقدة ومش سهلة
والقصة مش قصة ويل سميث
وكريس روك بالتحديد يعني صديقي الانسان
ما كلنا بنغلط احيانا
وكلنا كمان الناس بتغلط فينا
هي الحياة كدا بتضرب وبتتضرب
ومش بعيد الامور تتطور لسب احياء واموات
واعتداء بالايدي واتلاف ممتلكات
واحتمال بلاغات وقواضي
هل عند النقطة دي ممكن الامور تتصلح
بينك وبين واحد صاحبك مثلا
غلط فيك قدام الناس
او دلق عليك كباية شاي
او انت عايرته مثلا بحاجة مضايقاه في شكله
واحرجته قدام صاحبته والموضوع زعله
ما تقوليش انها ما بتحصلش بتحصل
في الحالة بتاعة ويل سميث وكريس روك دي
هتلاقي ان اعتذار ويل سميث
عدى كانه ما حصلش
ما حدش حتى خد باله منه اصلا
فهل دي مشكلة في الاعتذار نفسه
ولا في الشخص اللي بيستقبل الاعتذار
ولا في حجم المشكلة نفسها من البداية
وهل فيه اخطاء ما فيهاش اصلا امكانية للصلح
ممكن المشكلة تبقى في الاعتذار نفسه
يعني مثلا ويل سميث وهو بيستلم الجايزة
اعتذر للجنة
لكنه ما اعتذرش اصلا لكريس روك
اللي هو باعتذر للجنة عن القلق اللي عملته
طب والراجل يا عم اللي انت لطشته على وشه دا
اديله كلمتين طيب
الباحثة كارينا شومان
المتخصصة في علم النفس الاجتماعي
في جامعة بيتسبيرج
نشرت ورقة بحثية بعنوان سيكولوجية الاعتذار
فهم العوائق وطرق التغلب عليها
بتقول ان احيانا الناس مش بتعرف تعتذر
لان الاعتذار بيكون فيه
اعتراف ان هما غلطوا او اذوا حد
وبالتالي الاعتذار بيحطهم في موقف اضعف
وبيبقى بالنسبالهم فيه تهديد
الاعتذار في الحالة دي
هيخلي اللي بيعتذر يحس بالخجل والعار من نفسه
وعشان كدا ممكن يعمل حاجات كتير
عشان يتجنب الاعتذار
ممكن يلوم حد تاني مثلا او يلوم الظروف
او يلوم المجتمع او الثقافة
او التاريخ او الارصاد الجوية
كل دا عشان ما يحطش نفسه في موقف الغلطان
المشكلة اللي كارينا بتلاحظها
في الموضوع دا
ان الغلط كدا بيكبر مش بيصغر
يعني لو كان تصرفك ضايق حد شوية
فتهربك من الاعتذار هيضايقه اكتر واكتر
لكن اللي بيتهرب من الاعتذار
مش بيفكر في المشكلة دي
كل اللي بيفكر فيه
انه يحس بالقوة لما يرفض يعتذر
ويحس انه ما حدش يقدر يلومه
البروفيسور تايلر اوكيموتو
الباحث في العدالة الاجتماعية
في جامعة كوينزلاند
بيقول ان دي الفايدة الوحيدة
اللي بتكسبها لما ترفض انك تعتذر
ممكن من بعيد يبان كان الشخص
اللي ما بيعتذرش دا شخصيته قوية فعلا
عايش بالطول والعرض مش فارق معاه حاجة
ومش بيرجع في كلامه ولا فارقله حد
لكن يمكن برضه العكس هو الصحيح
يمكن الاعتذار هو اللي محتاج قوة نفسية كبيرة
عشان تقدر تحط نفسك
في منطقة الاعتراف بالغلط دي
وتتحمل اللوم على الغلط وتتقبله
وعشان تتحمل تقل لحظة المواجهة
بينك وبين الشخص اللي غلطت في حقه
والمواجهة دي هي اللي اتكلم عنها
الفيلسوف الفرنساوي ايمانويل ليفيناس
في فلسفته عن الوجه
ايوة صديقي الانسان
الوجه اللي هو الوش يعني
اللي اتصدغله دا
كان ليفيناس شايف ان الوش دا
هو مصدر الاحساس الخلقي
لان الوجه الانساني
لما بيواجهك ويبصلك في عينك
انت تلقائيا بتكون مطالب
بتحمل مسئولية اخلاقية
عشان كدا المواجهة والبص في العين دول
بيكونوا مهمين جدا في اللحظات اللي زي دي
وعشان كدا لما بتغلط في حد
بتقوله انا مش عارف اودي وشي منك فين
لان لحظة المواجهة بتاعة انك تحط وشك في وشه
هي لحظة تحمل المسئولية الاخلاقية تجاهه
زي ما بيقول ليفيناس
الباحثة والكاتبة برينيه براون
بتقول ان جوهر الاعتذار الحقيقي
هو الضعف او الهشاشة
وعشان كدا الاعتذار بيكون صعب
لان عدد قليل من الناس هما بس اللي بيقدروا
يسمحوا لنفسهم ان هما يكونوا ضعيفين
والسبب في دا ان معظمنا بيتخيل انك لو غلطت
فدا معناه انك صديق او اخ او اب مش كويس
وبكدا الاعتذار مش بس
بيكون مواجهة مع الاخر
لا دا كمان مواجهة مع الذات
لانك بتكتشف ذاتك وبتعريها
وبتسمح لنفسك تبقى ضعيف
لما بتشارك مشاعرك ومخاوفك
ولما بتعبر عن افكار
بتحطك في موقف ممكن يحرجك
عشان كدا الاعتذار بيكون فعل حميمي جدا
وبيبقى خطوة اسهل نسبيا
لو الواحد بيعتذر لحد
فيه بينهم مساحة حميمية اصلا
زي صديق مقرب او شريك حياتك مثلا
وعشان كل دا بيحتاج درجة كبيرة
من الشجاعة او الثقة في نفسك
بعد ما تسيب كبرياءك على الباب برة
وكمان الثقة في اللي قدامك
لكن في نفس الوقت التسامح مع فكرة
انه جايز رغم كل شيء ما يقبلش اعتذارك
طب الكلام دا من زاوية
الشخص اللي غلط وبيحاول يعتذر
لكن ماذا عن الشخص اللي بيستقبل الاعتذار
هل الشخص دا
ممكن يبقى سبب في المشكلة هو كمان
ازاي طيب مش كفاية
انه اتغلط في حقه واتضرب قدام الناس
الشخص اللي مطلوب منه الغفران
بيكون على الناحية التانية من الشخص المعتذر
الغفران بالتالي هو مقابل للاعتذار
فاذا كان الاعتذار بيفيد المعتذر
من ناحية انه بيحرر نفسه
من عبء الشعور بالذنب
لانه اذى انسان تاني
فالغفران بيحرر الشخص
اللي استقبل الاعتذار دا
من عبء الضغينة اللي هو شايلها
ومن شعوره انه اتاذى او اتجرح
الشخص دا بيكون قدامه حلين
اما انه ييجي على نفسه
ويقدم اللي فيه الخير وي 
واما انه يفضل حاسس انه اتغدر بيه
ودا طبعا بيعتمد
على حجم الغلطة وسعة صدر الشخص
وصدق الاعتذار اللي اتقدم
محتاجين هنا صديقي الانسان
عشان ما نقعش في الغلط احنا كمان
اننا ناخد بالنا من الفرق بين الغفران
والحاجات التانية اللي شبهه
زي التبرير والعذر والتغاضي والرحمة والعفو
اللي هي كلها مفاهيم قريبة من الغفران
او متقاطعة معاه
لكنها مش هو بالظبط
على سبيل المثال صاحبك اللي بينسى كتير
وبيحط مواعيد فوق بعض طول الوقت
ونتيجة دا كتير بيتاخر عليك
او بينسى انه ادالك معاد مثلا
ما بيبقاش هنا فيه مكان للغفران اوي
انما عند نقطة معينة انت بتبدا تعذره
وتقول لنفسك هي دي تركيبة شخصيته
عشان فعلا هي دي تركيبة شخصيته وخلاص
والموضوع ممكن ما يبقاش ليه حل ببساطة
الغفران في المقابل بيكون في الحالات
اللي فيها شخص اخطا في حق شخص تاني
بكامل ارادته الحرة وباختياره
ساعتها بس ممكن نتكلم عن الصفح او الغفران
لما حد يغلط في حقك
ولو كنت ناوي تتسامح معاه وتصالحه
فالغفران بيشمل 3 حاجات
اولا انك بتتجاوز المشاعر السلبية
اللي انت حاسس بيها
تجاه الشخص اللي غلط في حقك
وثانيا انك بتتجنب ردود الافعال العنيفة
او المن والاذى مع الشخص اللي اعتذرلك
مش كل شوية بقى ترجع تقوله
فاكر لما عملت كذا وانا عدتهالك
مهو دا ما اسمهوش غفران صديقي الانسان
انت كدا لسة ما سامحتهوش
وتالت حاجة واللي هي ستدهشك صديقي الانسان
انك تحاول تصلح علاقتك بالشخص دا
او ترجعها لسابق عهدها
وطبعا دي كلها حاجات صعبة
وبتورينا اد ايه الغفران كمان صعب
زيه زي الاعتذار بالظبط
عشان كدا ممكن الشخص اللي غلط يعمل عليه
ويعتذر بصدق وكل حاجة
لكن ما نوصلش لمرحلة التسامح
لان لحظة الغفران هي كمان مش سهلة
مثلا من الحاجات
اللي ممكن تعقد الموضوع شوية
الشخص اللي بيستقبل الاعتذار هو كمان
معرض للوقوع تحت سطوة الشعور بالسلطة
لانك لما حد بيغلط فيك
ويبقى انت اللي معاك الحق
دا بيحطك في موقع سلطة
زي ما قلنا انه بيحط
الشخص المعتذر في موقف ضعف
انت دلوقتي عندك القدرة
انك تحكم على الشخص دا بالرفض او القبول
ومن الاخر كدا ماسك عليه غلطة
ودي حاجة ممكن تغريك انك تستخدمها لصالحك
ال دا بيبان اوي
في الاخطاء والاعتذارات العلنية
واللي بتحصل في المجال العام
خصوصا لو ليها جانب سياسي
عشان كدا في عالم السياسيين
بتلاقي ناس بتطالب ناس تانية بالاعتذار
الاعتذار عن فعل او عن تصريح
او عن اشارة او عن تسريب
ودي عادة بتبقى حاجة شكلية تماما
حتى لو الشخص اعتذر مش هتفرق
لان الهدف مش في الصلح اصلا
احنا خصوم سياسيين كدا
الهدف هو ان انا احطك في موضع الغلطان
واحرجك لاطول وقت ممكن
عشان كدا فيه اعتذارات كتير
بتضيع في لعبة السلطة دي
المعتذر بيحس ان هو بيتذلل
واللي بيستقبل الاعتذار بيحس ان هو بيستهبل
والموضوع بيفرط منهم هما الاتنين
بس هنا فيه سؤال تاني برضه صديقي الانسان
مهو اذا كان الشخص اللي بيستقبل الاعتذار دا
هو اللي معاه الحق وهو اللي اتغلط فيه
وكمان الغلط دا اداله سلطة اخلاقية
ايه اللي هيخليه يسامح اصلا
واحد من اهم الاسباب
اللي ممكن تدفع الواحد للصفح
هو الحرية من الضغينة
الحرية من ايه صديقي الانسان
الحرية من الضغينة
انه يعيش مش حاسس بالمرارة
اللي بتيجي من الشعور بالظلم
يعني خد مثلا علاقة الواحد باهله
فيه ناس ممكن تكون
اتعرضت لاذى كبير من اهلها
لكنهم محتاجين الصفح
عشان يعيشوا في سلام بينهم وبين نفسهم
وعشان يلاقوا  ويحسوا انهم
اتحرروا من الماضي وكل اللي حصل فيه
كتير من الابناء لما بيكبر
حتى لو كان اتعرض لطفولة مش كويسة
بيحس انه مش عايز الغضب
يفضل هو المسيطر على علاقته باهله
خصوصا لو الدنيا خدت كل واحد فيهم في حتة
واحنا اتغيرنا والاهل اتغيروا
وسلطتهم علينا ما بقتش زي الاول
بالمرض او حتى بالموت
الموضوع بيوصل لدرجة ان
الكاتبة والفنانة الامريكية ايفا انسلر
اللي اتعرضت للاستغلال الجنسي
من ابوها في طفولتها
بتكتب هي اعتذار بنفسها
على لسانه بعد ما بيموت
لانها عارفة ان مهما استنت الاعتذار دا
عمره ما هييجي
كتابها اللي هو بعنوان الاعتذار
كانه محاولة منها
حتى بعد ما الراجل مات واتدفن
انها تلاقي طريقة تتصالح بيها مع اللي حصل
حتى لو هتمثل ان هو اعتذر
وبعدين تمثل انها تفهمت الاعتذار الخيالي
ودا ببساطة لان الغلط سواء بسيط او كبير
بيكون تقيل على كل المتورطين فيه
يا دين النبي اعتداء جنسي
بس كدا صديقي الانسان
احنا دخلنا في مستوى اخطاء
ما بتتحلش بانا اسف وحقك عليا
دي اخطاء عايزة بوليس النجدة
لكن هي دي بالظبط الفكرة
هل فيه اخطاء كبيرة اصلا
لدرجة ان لا يمكن الصفح عنها
علشان نفكر في السؤال دا
انا جايبلك بقى حوار مش عايز بوليس النجدة
دا عايز قوات حفظ السلام
جنوب افريقيا في 1995
اسست لجنة اسمها الحقيقة والمصالحة
كان هدفها انها تكشف الانتهاكات والجرايم
اللي حصلت اثناء فترة الفصل العنصري
على اساس ان دا هيكون الحل الوحيد
اللي هيخلي البيض والسود
يقدروا يعيشوا مع بعض تاني
اللجنة دي ما كانش هدفها
انها تعاقب على اللي حصل
وانما كانت لجنة اعتذارية
بتحاول توضح الحقيقة للناس
وقررت ان اللي هيطلع على المنصة
ويعترف باي جريمة ارتكبها
في فترة الفصل العنصري
مش هيتعرض للملاحقة القضائية
اشهر واقعة تقريبا من اللجنة دي
كانت ست اسمها نوماندي
في 1985 كان جوزها واتنين اصحابه
اتقتلوا بشكل عنيف جدا
لانهم كانوا نشطاء ضد الفصل العنصري
مجموعة من البيض اتلموا عليهم وهاتك يا ضرب
واتسحلوا على الارض
واتضربوا بالعصيان والاسلحة البيضا لحد ما ماتوا
وبعدين اتسابوا في عربية والعربية اتحرقت
وكل الوقت دا عدى
من غير ما حد يتحاسب على اللي حصل
ولا حد يعرف حتى مين اللي عمل كدا
نوماندي راحت لجنة الحقيقة والمصالحة
عشان تحكي حكايتها دي
اللي اتذاعت
ونص شعب جنوب افريقيا تقريبا شافها وسمعها
وساعتها قالت انها متاكدة ان البوليس
هو اللي عذب جوزها وقتله بالشكل دا
بعد شهور من الحكاية
اللجنة اتواصلت معاها تاني
وقالولها ان فيه شخص اسمه اريك تايلر
اعترف ان هو اللي قتل جوزها
راحت نوماندي تاني محكمة الصلح
وقعدت تتفرج على تايلر دا
وهو بيحكي ازاي ضرب الراجل دا بحديدة تقيلة
وازاي ولع في الجثة
بعد ما حطها في العربية
تايلر قال انه كان بينفذ الاوامر
لكنه رفض يقول مين الجهة اللي امرته بكدا
وطلب من نوماندي انها تسامحه
ورغم ان نوماندي قالت انها فعلا
هتقدر تسامح اللي عمل كدا
لكنها رفضت تسامحه
لانها شافت انه لسة بيكدب ولسة بيخبي معلومات
والنتيجة ان لجنة الحقيقة والمصالحة
رفضت طلب العفو عنه
لان المصالحة هنا
كانت مشروطة بالحقيقة كاملة
وصحيح ان تايلر ما اتحاكمش ابدا
زي ما اللجنة وعدت
لكن نوماندي رغم كدا
عبرت عن قدرتها انها تسامحه
لو اعترف بالحقيقة كلها قدام الناس
ولو اتعاقب على اللي عمله في جوزها
ساعتها ممكن الموضوع
يبقى محل نظر بالنسبالها
لكن مش القصة دي صديقي الانسان بتثبت
ان فعلا فيه حاجات كبيرة جدا
لدرجة ان التسامح فيها بيبقى مستحيل
ولا المفروض نصدق كلام نوماندي بقى
انها كانت هتقدر تسامح القاتل
لو كان كمل اعتذاره للاخر وادى عقابه
الفيلسوف الفرنسي جاك دريدا عنده راي
في القصة دي ممكن يفاجئنا شوية
دريدا بيقول
ان التسامح اصلا كدا مش عادي
ومش المفروض يكون عادي
بالعكس هو دايما لازم يبقى استثنائي
ويقف قدام المستحيل
والتسامح بيشمل الاعتراف بالخطا
وتقبل الالم الناتج عن دا
وتجاوز مشاعر الاستياء والرغبة في الانتقام
ولما بيحصل بصدق بيغير جوهر الانسان
لانه اكتر بكتير من مجرد اكتفاء
بنسيان اللي حصل او التصالح معاه
اللي يغفر مش بينسى
وفي نفس الوقت مش بيدخل في صفقة
او يساوم على مكاسب
مقابل الخطا اللي حصل في حقه
لانه بالنسبة لدريدا
العدالة مش جزء من التسامح
بالعكس التسامح اصلا بيوقف عجلة العدالة
وبيقدم بدالها الكرم والرحمة
لان العدالة في ذاتها مفهوم قاسي
بيقول ان السن بالسن والعين بالعين
وبيشوف ان جميع الاطراف متساويين
من حيث الخطا والتعويض
لكن التسامح بيغير المسار دا
والمفترض انه بيوقف
دايرة العنف والانتقام دي
ويفتح مجال للتعافي والرقي الاخلاقي
سواء على مستوى الفرد
او على مستوى المجتمع باكمله
عشان كدا دريدا بيقول
حاجة غريبة شوية وشكلها متناقض
وهي ان الواحد ما يقدرش
وما ينفعش اصلا يسامح
غير الاخطاء اللي لا يمكن العفو عنها
غير كدا مش هيكون صفح بالمعنى الحقيقي
لان الاخطاء اللي بتقبل العفو
وسهل نتسامح معاها
هي الاخطاء اللي ممكن تتصلح اصلا
وممكن بالتالي العدالة تتحقق فيها
يعني صاحبك اللي اتاخر عليك دا
ممكن تتاخر عليه انت كمان
عادي ما فيهاش حاجة
واذا تحققت العدالة
يبقى ما فيش داعي ولا معنى
لفكرة الصفح اصلا
لكن فيه معنى للصفح بس
اذا كان بيقف زي ما بيقول دريدا كدا
وجها لوجه امام المستحيل
مش فاهم برضه
هاحاول ابسطهالك اكتر صديقي الانسان
يلا مش مشكلة مسامحك
دريدا يقصد ان الحاجات التافهة
اللي بنعتذر عنها عمال على بطال دي
هي كدا حاجات
اي حد يقدر يسامحها ويتجاوزها
في حين ان الغفران الحقيقي
بيروح لابعد من كدا بكتير
لحاجات مستحيل الواحد يتخيل
انه ممكن يسامحها اصلا
ودا اللي بيخلي السماح حقيقي
انك تسامح على حاجة مستحيل غفرانها
لما حاجة غلط بتحصل عموما
سواء غلطت في حد او حد غلط فيك
بتبقى لحظة مؤسفة
ومحتاجة شجاعة كبيرة في التعامل معاها
الشخص اللي غلط ممكن يحتاج يبذل مجهود كبير
عشان يواجه نفسه بغلطه
قبل حتى ما يواجه اي حد تاني بالغلط دا
والشخص اللي وقع عليه الغلط
عند نقطة معينة
بيحس انه محتاج يصلح اللي اتكسر فيه
عشان ما يراكمش شعور بالغضب والضغينة
يفضل معكر عليه بقية حياته
ومن هنا صديقي الانسان
يبقى الاعتذار والصفح تجربة مهمة
يمكن نادر جدا ان هي تحصل بسلاسة
او تنتهي بالتصالح والغفران فعلا
لكن الاكيد ان دا بيحصل احيانا
ومهم انه يفضل مثل اعلى
نتطلع اليه على الاقل
لكن في حالة واحد بقى
زي عم شلبي دا صديقي الانسان
واللي سرق الدرابزين وباعه
وكان عايز يلبسها للواد رضا
هل دا شخص نسامحه
الاجابة لا صديقي الانسان
لانه مش اول مرة يعملها
عارف كان عايز يعمل ايه مع الواد موحة
ولا بلاش
يلا سلام بقى عشان انا
انا هاقوم اطلع
عايزك تنزل
تسبله في الكومنتات صديقي الانسان
بابشع الالفاظ
مش ابشع اوي يعني
نص عشان ما تاخدش سيئات
يلا تصبح على خير
