سامح
ايه دا الف سلامة على رقبتك
انا عايز حضن
يلا
خد بس استنى رايح فين مفيش وقت
مفيش وقت على ايه يا ابني الساعة 4 الفجر
لا انت مش فاهم انا مسافر
وغالبا يعني مش هنزل مصر قريب
كان على عيني والله يا استاذ سامح
بس يعني لو حد عدى دلوقتي
ما حدش فينا هيطلع من الموقف دا مبسوط
طب قولي انت مسافر امتى
طيارتي كمان ساعتين وجيت عشان اودعك
طب والله هتوحشني صداغتك دي
سداجتي يعني ايه سداجتي دي
ربنا معاك خد بالك من نفسك
هتروح فين صحيح
مش انا اللي هقول انت اللي هتخمن
انا اللي هخمن
اديني  طيب
طب بص هي بلد مشهورة بالمكن
المانيا
المجر
الماكينات المجرية
المهم ظبطت شغلك وروقت الدنيا
انا مش هشتغل هناك
انت كلمت رضا قريب
اصل انا بشبه على الدماغ دي
اوعى تكون مسافر ورايح تافطر في المطار
والله العظيم مسافر
اهي الفيزا بتاعتي اهي خلاص طلعت
لا صادق
طب ايه موضوع انك مش هتشتغل دا
لا انت مش فاهم
انا رايح المجر عشان اتجوز حبيبتي فيفيان
واستقر بقى معاها خلاص
ياه
والعة معاك يا عم سامح
تلاقي بقى فيفيان دي
عندها 200 سنة وداخلة اوقاف
وجاية بقى تطارد
شباب العالم التالت اللي زينا كدا
لا انت فاهم غلط خالص
فيفيان دي اصغر مني بسنتين
ومثقفة وبتدرس في جامعة هناك
طب ولا مؤاخذة يعني دي عرفتك ليه
وابوها بقى
عنده هناك بيزنس عربيات
انا لسة مرتبط بيها من قريب
وخلصتلي كل الورق
عارف ياد يا سامح
انا لو معايا 3 جرام من حظك دا
اعيش ملك
بس عارف انا مش متخيل
ان انا مش هشوف العمارة دي تاني
هتوحشك
عايز الصراحة لا
جدع يا موحة طلعت بتفهم
 تروح وتيجي بالسلامة
 هتوحشني يا محمد
ايه دا
لا حول ولا قوة الا بالله
اخص
اخص
والله كنت عارف
صديقي الانسان عمي الله يمسيه بالخير
اول ما رجع من الخليج
وجابلنا معاه المروحة والكاسيت
قالي كلمة اثرت فيا جدا صديقي الانسان
لدرجة ان انا عمري ما بنساها
قالي يا ابني انت فاكر
اللي انتم بتشربوه دا بيبسي
ولا انت عمرك  دقت طعم البيبسي
تمر السنين وجملته لسة في دماغي لحد دلوقتي
بفكر فيها يا ترى البيبسي
بتاع برة دا طعمه عامل ازاي
وهل انا فعلا فايتني كتير اوي كدا
كل ما تقعد معاه بقى
يقعد يحكيلك قصص عن الشوارع الواسعة والنضيفة
كل الناس راكبة تويوتا كامري
ام 4 مليون جنيه
وبعدين تمر المزيد من السنين
وتكبر وتتخرج في الجامعة وتبقى انسان مسئول
وتدخل على الانترنت
فتلاقي شباب المبرمجين في المانيا
هما كمان بيقولوا نفس الكلام
اللي عمك كان بيقولهولك زمان
يقولك يا جدعان
هو اللي انتم بتقبضوها دي مرتبات
انت عارف يا صاحبي احنا ترتيبنا كام
في البيج ماك اندكس
طب انت اصلا فاكر
ان اللي انت بتاكله دا بيج ماك
صديقي الانسان انا خلاص تعبت
ما بقيتش قادر استحمل
كفاية ذل عيب تعملوا فينا كدا
يا جدعان دا احنا اللي اخترعنا الشطافة
طب هو اساسا
ايه الفرق بين البيبسي هنا والبيبسي هناك
او البيج ماك هنا والبيج ماك هناك
اللي بيخلي الناس كلها عايزة تهج كدا
هو احنا يعني ما ينفعش
نعمل نفس البيبسي دا عندنا
ما نعرفش نخلي شوارعنا نضيفة
ما نعرفش نبعت نستورد
شوية مواعيد مظبوطة من المانيا
ولا احترام لحقوق الجيران
صديقي الانسان ما ينفعش نفكر في الهجرة
على انها مجرد رغبة في الانطلاق واكتشاف العالم
لانك لما تحط في اعتبارك الظروف المادية
اللي الناس عايشة فيها هنا
ولا هناك لما بتهاجر
هتلاقي الموضوع مش فسحة
اكيد بعض الناس
جودة حياتها بتتحسن 100 اول ما تسافر
لكن فيه ناس تانية كمان بتعاني كتير اوي
اللي بيقعد في شقة مع 22 واحد تانيين
واللي بيشتغل شغلانات بدنية متعبة
واللي بيتعرض للعنصرية في الشوارع
دا طبعا غير الوحدة والاكتئاب
والشمس اللي مش راضية تطلع او مش راضية تنزل
يعني حسب انت مهاجر فين بالظبط
طبعا صديقي الانسان
هتلاقي واحد زي سامح دا
يقولك يا رب دي تبقى مشاكلي في الحياة
ما هو لو الموضوع صعب كدا وفيه معاناة
امال اصلا الناس سابت بلدها
وعملت في نفسها كدا ليه
صديقي الانسان في اغلب الحالات
كان الفقر والبطالة
وجودة الحياة المنخفضة في بلادهم
وقلة الحريات الشخصية هما السبب
في طفشان الناس من البلاد الفقيرة للبلاد الغنية
طب لو جيت تفكر صديقي الانسان
في العلاقة اللي بين الدول الغنية
والدول الفقيرة
وحركة الفلوس والبضايع والبشر ما بينهم
بتلاقي ان دا سيستم كبير ومعقد
والسيستم دا هو السبب في اختلاف
البيبسي اللي هناك عن البيبسي اللي هنا
وهو السبب في ان عمك كان عايز يهاجر
وان اصحابك دلوقتي هما كمان عايزين يهاجروا
عالم الاجتماعي الامريكي ايمانويل فالرستين
والاقتصادي المصري سمير امين
كان ليهم دور كبير جدا في تطوير نظرية
اسمها نظرية الانساق العالمية
هي ونظرية تانية برضه اسمها نظرية التبعية
النظريتين دول صديقي الانسان مهمين جدا
عشان نفهم ليه الناس بتهاجر باستمرار
من بلاد معينة لبلاد معينة تانية
زمان كانت الناس فاكرة ان العالم فيه
دول متقدمة ودول تانية متخلفة
ودول تالتة بتحاول تقوم على رجليها
والفرق بينهم ان الدول المتقدمة دي
شدت حيلها واخدت كورسات وطورت من نفسها
بينما الدول الفقيرة دي لسة متاخرة
او بتضيع وقتها في الوقفة على الناصية
مع الدول اللي شبهها ومش عايزة تتقدم
فالرستين وسمير امين قالوا لا
العالم مش متقسم كدا
العالم متقسم تقسيمة تانية خالص
العالم متقسم لمناطق مركزية
ومناطق تانية طرفية
وبين المناطق المركزية اللي في النص دي
والمناطق الطرفية اللي على الطرف
فيه مناطق تانية اسمها مناطق شبه طرفية
ولما العالم بقى فيه اقتصاد واحد بيحكمه
كل الفرص والبيزنس اللي في العالم
اتقسم على المناطق دي
بقى فيه دول مهمتها بس
انها تنتج مواد خام وطاقة
ودول تانية بتاخد المواد الخام والطاقة دي
تستخدمهم في التصنيع
ودول تالتة بين الاتنين دول
بتحاول تصنع على خفيف
لكنها لسة عايشة برضه
تحت ضرس المناطق المركزية بسبب ديونها
وجزء كبير من ارباحها بيروح للمركز دا
دول العالم صديقي الانسان
مش جزر معزولة عن بعض
كل واحدة فيهم عايشة في العالم بتاعها
ومسئولة عن اقتصادها لوحدها
واللي يرزع يزرع واللي يصنع
صديقي الانسان
احنا مش جايين نلعب 
الكوكب دا فيه نظام
هنا بقى بتيجي نظرية التبعية
اللي بتقول ان الدول المتخلفة
او بتعبير تاني بقى الدول الطرفية دي
وضعها مش سيئ
بسبب انها بتتلكع ومش عايزة تتطور
وانما لانها غالبا مزنوقة
في ركن معين جوا نظام العالم
ودورها محصور في اعمال اقتصادية بدائية
ما بتجيبش فلوس كتير
زي مثلا تصدير المواد الخام
او انها بس توفر اراضي صالحة للزراعة
او عمالة رخيصة
ودا السبب مش بس في ان اقتصادها مش بيتطور
بل كمان في ان عمره اصلا ما هيتطور
طول ما نظام الانتاج العالمي دا
قايم على توزيع الادوار دي
الكورنر اللي الدول دي محشورة فيه
بيخلي الاجور فيها ضعيفة
لان قطاعات الانتاج بتاعت الدول دي
محدودة ومتاخرة تقنيا
غير ان الوظايف المتوفرة للناس
قليلة والناس كتير
وضعف الاجور دا بيخلي السلع والمنتجات
اللي بتبيعها الدول الطرفية دي
تبقى ارخص مقارنة بالدول اللي في المركز
فقوم ايه بقى الدول اللي في المركز
تقدر تشتري منهم المنتجات دي
وتعيد انتاجها في شكل جديد وتبيعها اغلى
فدا يخلي العملية اسرع
بدل ما هو في المركز
يقعد ينتج من الاول خالص
القصة دي بتخلي الدول الطرفية دي
تبقى طرفية اكتر
والدول المركزية تبقى اقوى ووضعها احسن
في الوضع دا مش بس السلع اللي بتنتجها
الاطراف بتكون رخيصة صديقي الانسان
لا دا كمان العمال اللي في الاطراف
بيكونوا رخاص اوي
طب يعني احنا بنقدم للعالم
منتجات رخيصة وعمالة رخيصة
والله مش عارف
حاسس ان لحم اكتاف العالم من خيرنا سيكا
بس صديقي الانسان
هنا عايزك تلاحظ حاجة مهمة
وهي ان الفلوس والسلع عندهم حرية كبيرة جدا
في الحركة من بلد لبلد
لكن البشر لا
ما عندهومش نفس الحرية دي في الحركة
لو كان البشر بيتحركوا زي الفلوس والسلع
كانوا اتجمعوا كلهم في المركز
عشان المرتبات احسن من هنا
فلما كلنا نروح هناك
بعد شوية المرتبات هتنزل هناك كمان
وبالتدريج العالم يبقى كله شبه بعضه
مفيش اطراف ومفيش مركز
بس النظام العالمي عقر برضه صديقي الانسان
يعني مش هيعديهالك بالساهل كدا
العالم ممكن يبقى قرية صغيرة اه
بس دا مش معناه انك تتحرك براحتك
لا السلعة والفلوس بس
هما اللي يتحركوا براحتهم انت تقعد مكانك
الحالة الغريبة دي بتخلق
جيش من العمال المحبوسين في بلادهم
اللي يا اما عاطلين
يا اما مش راضيين عن ظروف حياتهم وشغلهم
واغلبهم بيبدا يفكر في الهجرة
عشان يلاقي شغل او اجر احسن
وانت سواء كنت تعليم عالي
دكتور او مهندس او مبرمج
او مسافر تخبط في الدنيا وزي ما تيجي
تشتغل شيال بقى ولا سواق ولا غيره
في كل الظروف حتى لو مرتبك ضعيف هناك
هيبقى برضه اضعاف اللي بتاخده في بلدك
طيب هل الهجرة دايما
بتحصل من المناطق اللي في الاطراف
للمناطق اللي في المركز
يعني مفيش هجرة بتحصل من طرف لطرف مثلا
او جوا المركز نفسه من مكان لمكان
فيه طبعا صديقي الانسان
زي الهجرة من الجنوب الايطالي
للشمال الايطالي
الاتنين في الاخر نفس البلد
بس فيه مناطق اغنى من مناطق
وفيها وظايف احسن
او ناس بتهاجر
من الدول الغنية في جنوب اوروبا
للدول الاغنى منها في شمال اوروبا
وفيه زيها برضه هجرة ما بين الاطراف وبعضها
زي هجرة المصريين لالخليج
من نهاية الستينات وانت طالع
قبل كدا يعني من الخمسينات للسبعينات
كان جدي وجدك مش مضطرين للهجرة
لكن مع تراجع الصناعة في مصر
في السبعينات الوظايف كشت
والهجرة بقت هي الحل بالنسبة لعمي وعمك
خصوصا صديقي الانسان
ان الخليج كان بيشهد طفرة في التنمية
خلقت وظايف كتير في مجالات البناء والتعليم
والرعاية الصحية وطبعا الامن
طب وهو عمي دا يعني
اللي قضى نص عمره في الخليج
ما جربش هناك حاجة
تستحق انه يحكي عنها غير البيبسي
في كتابه المهم حتى ينتهي النفط
بيوصف الانثروبولوجي الفنلندي صامولي شيلكه
حياة المهاجرين لالخليج
بالحياة المؤجلة
ودا بعد ما عاش وسط مجموعة
من حراس الامن المصريين
اللي كانوا عايشين هناك
وشاف ازاي هما عايشين حياة محدودة جدا
عايشين متغربين بعيد عن اسرهم واصدقائهم
وعن اي علاقات اجتماعية
اللهم الا علاقتهم بزمايلهم في الشغل
يعني صعب جدا يجيبوا اسرهم معاهم
عشان تكلفة الحياة غالية
ومتوسط الايجارات اد مرتباتهم مرتين
غير ان معظمهم اصلا كان عازب
وجاي يحوش مصاريف الجواز
حتى المتجوز في بلده صديقي الانسان
كان بيتبصله هناك انه عازب
وغير مرحب بيه
في الاماكن العامة والترفيهية لانه بلا اسرة
ودا بيخلي حياته على اد الشغل والسكن
اللي عايش فيه مع زمايله
وكانت وقتها المواصلات العامة محدودة وغالية
وبعد يوم عمل مرهق
اخرك تروح تشتري احتياجاتك من اقرب مول
وتروح تنام او تقرا او تشوف فيلم
يعني مفيش اختيارات اكتر من كدا
ودا خلى اللابتوب
يبقى اول حاجة بيشتريها المصريين هناك
عشان يرفهوا عن نفسهم زي ما لاحظ شيلكه
شيلكه صديقي الانسان بيستخدم
التعبير المصري غربة لوصف حياة الناس دي
يعني الوصف الطبيعي مثلا هو كلمة سفر
لكن شيلكه عجبته كلمة غربة
اللي بيستخدمها المصريين
لان حياة المهاجر بالشكل دا
كانت بتضيق افاق العالم بتاعه
وبتحصره في التحويش عشان الجواز
وانه يعيش هناك بس
وهو بيحاول ينقذ جزء من انسانيته
وشخصيته المهدرة المغلوبة على امرها
كتير منهم كان عايز يكسر غربته دي
ويرجع مصر قبل ما يكمل تحويشته
بسبب احساسه ان شبابه بيتسرق منه
لكن هيبقى شكله ايه قدام الناس اللي في بلده
وهو راجع مهزوم وجارر خيبات الامل كدا
نظرة الناس للمهاجر
اللي رجع وما عرفش يعمل فلوس
بانه وش فقر او مش راجل منعته انه يرجع
لان النظرة دي صديقي الانسان
بتضغط المهاجرين نفسيا
ويخليهم يعملوا حاجة من اتنين
يا اما انهم يبالغوا في الهدايا
اللي بيجيبوها لقرايبهم وهما راجعين الاجازات
كنوع من استعراض الفلوس
عشان يهربوا من تهمة النحس
او انهم يدعوا الفقر ببساطة
وساعتها هيتقال انهم برضه بيخزوا العين
ومهما حلف المهاجر على المصحف
انه بيعاني في الغربة ما حدش بيصدقه
بيلاقي نفسه في الاخر
مضطر يتكلم بايجابية عن حياته هناك
او عن طعم البيبسي
لانه غالبا اكتر حاجة ايجابية مميزة
جربها في حياته الرتيبة المكررة دي
معظم اللي قابلهم شيلكه قدروا يتجوزوا
ويكونوا بيت في القرى الاصلية بتاعتهم
ودا كان حلمهم اصلا من السفر
ومنهم اللي حاول يرجع يستقر في مصر بعدها
عشان يكمل الحلم دا
لكنه فشل ولقى انه مضطر يرجع الخليج تاني
عشان يقدر يصرف على بيته
ويحافظ على المكاسب البسيطة اللي حققها في حياته
عشان كدا الهجرة لالخليج صديقي الانسان
في وجهة نظر شيلكه ما كانتش مشروع فاشل
لانها حطت الشاب من دول على اول الطريق
وخلقتله بيت واسرة
لكنها برضه في نفس الوقت مش مشروع ناجح
لانها بترجع تغربه
عن نفس البيت والاسرة دول تاني
وتخلي وجودهم في حياته مؤجل او متقطع
يروح وييجي عليهم
ويصعب يستقر معاهم سواء هنا او هناك
لانه هيضيع من بين ايديه
دا ما يمنعش صديقي الانسان
ان مصريين كتير في الخليج
وضعهم اتحسن ماديا واجتماعيا
لكنهم رايحين جايين
جوا نفس الدايرة المغلقة دي
ما بين الوجود والغياب
وما بين الرجوع والسفر تاني
عشان يحافظوا على مستوى المعيشة اللي وصلوله
واقفين على مسافة من حياتهم المؤجلة
اللي ناويين يعيشوها وسط اهلهم وناسهم
لكنها حياة ما بتحصلهومش ابدا
عالم الاقتصاد اليوناني ماريوس نيكوليناكوس
بيشوف ان المهاجرين
بيلعبوا دورين مهمين جدا في العالم النهاردة
الدور الاول وقت ما الاقتصاد في العالم ينتعش
ويبقى فيه شغل ومشاريع
فالمهاجرين هما اللي بيسدوا
الطلب على الوظايف في الاوقات اللي زي كدا
الدور التاني بقى في اوقات الركود والازمات
زي ما حصل كدا وقت كورونا
العالم بيستخدم المهاجرين
كاحتياطي للعمال من ولاد بلده
يقدر يشغلهم بارخص اجر
عشان يحافظ على الارباح وقت الازمة
وعشان يخوفوا بيهم عمال بلدهم
انهم يعني لو طالبوا باجور زيادة
هيجيبوا المهاجرين يشتغلوا مكانهم
كل العوامل دي صديقي الانسان بتحط المهاجر
في وش مدفع العنصرية
اللي بيقابلها وبيحس بيها طول الوقت
اللي بتجيله على ايد سكان البلد
اللي عايش فيها
لان شعوب الدول دي هما كمان
الاعلام بيلعب عليهم لعبة ان المهاجرين
هما السبب اصلا في مشاكلهم
المهاجرين دول كتير منهم بيكون غير محمي
في وش صحاب الشغل اللي ممكن يجبروهم
على دفع مبالغ معينة كرهن مثلا
او يخلوهم يدفعوا تامينات لنفسهم
او حتى في بعض الاوقات يمارسوا الجنس معاهم
مقابل عقود عمل ياخدوا بيهم حقوقهم
ومن دا كتير بقى
والرزق يحب الخفية صديقي الانسان
وطي معايا صديقي الانسان عشان ناخد اقامة
الكلام دا بيختلف طبعا من بلد لبلد
ووضع المهاجرين بكون احسن كتير لو كانوا
موظفين شاطرين مثلا في دول اوروبية
لكن رغم كدا حتى دول مش بيسلموا
من العنصرية والتريقة عليهم وعلى شكلهم
دا غير المضايقات اللي بتحصلهم
عشان يظبطوا امورهم القانونية في الدول دي
صديقي الانسان اي دولة
شعبها بيوصم المهاجرين اللي عنده
وبيهمشهم عشان هما سود او هنود او مسلمين
ما بيكونش بيعنصر عليهم بس
عشان هما سود او هنود او مسلمين
لكن عشان تفضل وضعيتهم اقل منه اجتماعيا
وبالتالي يبقى سهل استغلالهم
وعشان كمان يفضلوا تهديد للعمال ولاد البلد
يخافوا يطلبوا اجور اعلى وهما موجودين
احسن ياخدوا اماكنهم باجور اقل
ماريوس نيكوليناكوس دا صديقي الانسان
بيقول ان الدول النامية
اللي زي حالاتنا كدا
بتستفيد من الفلوس
اللي المهاجرين بيبعتوها لاهاليهم
بالعملة الصعبة من برة
وان اد ايه دا بيسند العملة المحلية شوية
وبيساعد في الاحتياطي الاجنبي
فكدا صديقي الانسان
الحكومات بتاعت الدول النامية دي
بتستفيد من موضوع هجرة ولادها دا
في انها تخفف البطالة عن نفسها شوية
ترتاح من القلق ووجع الدماغ
اللي ممكن صديقي الانسان المتعلم
يعمله لو فضل في بلده
هيقعد بقى يتامر ويطالبه بتطوير الانتاج
وخلق فرص العمل وتحسين الاجور
وجودة الحياة وكلام من دا
فانت بقى كدا
باين عليك مثقف صديقي الانسان
لا انت تروح نيويورك
اذهب الى نيويورك حالا
اذهب الى كندا حالا
عليك وعلى الدول دي احسنلك من هنا
سكة السلامة انت ما تنساش بس تبعت دولارات
والله العظيم المهاجر دا
من البداية يا غربة بتحمل
لو قعد في بلده يقولوله
انت يا لا قعدتك مش حلوة
فيروح اوروبا يقولوله
انت يا لا شكلك جاي تدمر الحضارة الغربية
ادمر الحضارة الغربية مرة واحدة
والله دا شرف لا ادعيه
صديقي الانسان انا عارف
انك زهقت والله من اللف على السفارات
وانترفيوهات الفيزا
لو ما كنتش بسم الله الرحمن الرحيم كدا يعني
ما عدتش على السفارة اصلا
وخدتها من قصيرها وخدتلك مركب صيد على طول
بس انا عشان شايف كل الناس دي بتلومك
انا بصراحة مش هقدر الومك اكتر من كدا
اينعم انت ساعات بتبقى رخم وبتزودها شوية
اما بتقعد تقول اصل احنا عندنا في هولندا
واصل احنا عندنا في السويد
بس انا عموما مقدر ظروفك
يعني دول المركز بتفاصل معاك
تجيبك عشان هي محتاجاك
لان عندها نقص في العمالة
لان اجرك ارخص وقد يكون شغلك احسن
وفي نفس الوقت تقعد تذل فيك
بانك من ثقافة دخيلة وغريبة ومش عارف تواجه
وما بالك بقى لو انت تعليمك اقل
او طالع بشكل غير شرعي مثلا
حرفيا ما لكش دية
ممكن تموت على الحدود
او تغرق في البحر وما حدش هيسال عليك
المهم في القصة دي كلها
واللي انا عايزك تبقى عارفه صديقي الانسان
ان اضطرارك للسفر دا
ممكن انت تبقى فاكره حتة ريادة اعمال منك كدا
او لانك لست شجرة مثلا
بس الهجرة دي رغم انها ممكن تبان
من زاويتك الضيقة انها قرار شخصي منك
بس هي دايما جزء من حركة اكبر ليها علاقة
بتنظيم الانتاج على مستوى الكوكب كله
وبحركة الفلوس والسلع
والدليل على كدا انك عمرك ما بتهاجر لوحدك
يعني دايما الهجرات دي
بتبقى موجات تاريخية في لحظات معينة
للدول اللي الناس بتهاجر منها
زي هجرة المصريين مثلا اللي بدات
في الستينات بسبب الازمات الاقتصادية
او زي هجرة السوريين بسبب الحرب
ودا ممكن يبقى اول مفتاح
انك تفهم وضعك كمهاجر
او كشخص عايز يهاجر
ممكن تبقى فاكر انك بس سيئ الحظ
وانك اتولدت في المكان الغلط
وبتحاول اخيرا انك تروح المكان الصح
بس الدرس اللي بنتعلمه من فهمنا للهجرة
كجزء من نظام دولي صديقي الانسان
ان المكان الصح اصلا
هو السبب في وجود المكان الغلط
جايز فهمنا للقصة دي يكون مفتاح
لاننا نشاور على المتهمين الحقيقيين فعلا
اللي خلوا اماكن معينة في الحياة تبقى جحيم
واماكن تانية تبقى كانها جنة
سافر صديقي الانسان لو عايز وتقدر عادي
دور على الحياة الاحسن في المكان اللي يريحك
بس انا زي ما انا مش هسمح لحد يقولك
انك ثقافة بلدك واخلاقك مش اد المقام
بلاش تعمل كدا انت كمان
صديقي الانسان اول ما تسافر
وتقول الكلام دا على اصحابك واهل بلدك
عشان والله العظيم صديقي الانسان
عارفك وهجيبك
اما بقى لو كان
اللي بيشوف الحلقة دي هو الكفيل
ومكمل معانا لحد دلوقتي
فانا عندي ليك طلبين
الاول ما تعملش الحاجات الوحشة
اللي بتحصل للمهاجرين دي في بلدك
والتاني هو الحقيقة رجاء اكثر منه طلب
يعني انا الحقيقة كان عندي
فكرة مشروع عربيات بطاطا
على الكورنيش اللي هو في الخليج دا
بس مش اي بطاطا صديقي الانسان
البطاطا اللي هي الاورجانيك
اللي هي بتتزرع في الدول اللي تحت
يعني من وجهة نظري المتواضعة مشروع زي دا
ممكن يغير شكل الاستثمار ويجذب السياح
وممكن نسميه تحت بطاطا
فاذا كان هناك من يهتم باقتراحي
يا ريت يتواصل معايا
وانا شايف اننا ممكن نعمل فلوس كتير اوي
من المشروع دا الفترة الجاية
يلا صديقي الانسان روح شوف انت وراك ايه
