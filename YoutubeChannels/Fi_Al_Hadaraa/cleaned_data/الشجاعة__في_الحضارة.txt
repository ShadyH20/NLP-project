والله ما اعرفه
ايه دا
ايه اللي بيحصل هنا دا
ايه اللي بيحصل هنا
هو انا سيجارة
لا عاش ولا كان اللي يقول عليك كدا يا رضا
بس ما ينفعش
بس انت بصراحة يعني
فيك من الكابتن بلاك وهي بتخلص
مين الكابتن بلال دا
مين ابن ال اللي عمل كدا
انا اللي عملت كدا
مدحت جالك بنفسه
قلبظ
انا مش قلتلك الاشكال دي ما تدخلش العمارة
والله بيه انا جلتله ما ينفعش
وحاولت امنعه قام زجني ودخل بالعافية
وليه ما بلغتنيش
ما هو زجني يا بيه وجعت على الدكة
جلت اريحلي ساعتين
ما جلتلك يا بيه
الواد رضا دا شراني
شراني على نفسه
انا ما باخافش من حد
من هنا ورايح
العمارة دي هتمشي على قوانيني الجديدة
وريم
اللي في الرابع مش اللي في التالت
تخصني
واي حد يقربلها
يعتبر قربلي
هازعله
وعم بركة
عم بركة مكاني في العمارة
موجود هنا للظبط والربط
ايه المسرحية اللي انتم عاملينها
انتم الاتنين دي
شيلوا الصور دي وانت ارجع
على كرتونة الشيبسي اللي انت جاي منها
هو بيقولي انا الكلام دا
خلي بالك
انا ممكن اقولك شتيمة
او اسمعك حاجات ما تنيمكش الليل
انا كدا ما بانامش الليل
بس احتياطي
 ايه
 العب باليه
يلا يا عم سعدني
انا الخناقة دي اساسا مش فاهم منها حاجة
ولا يا بالونة
لو رجعت ولقيت الصور دي
انا هاجرحك
بس مش في شعورك
ما تسالنيش هيجرحك في ايه
ليه
 ال
 لو قلت شتيمة هتبات في الشارع
صديقي الانسان عايزك تتخيل معايا كدا
السيناريو اللي انا هاقولك عليه دا
تخيل مثلا ان انت نازل تتمشى
لا بيك ولا عليك
مستمتع بالاجواء الهادئة
في ساعة متاخرة بالليل
واذ فجاة طلع عليك واد من العيال
اللي هما بيثبتوا العيال التانيين دول
فتح عليك سلاح ابيض
وقالك اطلع يا لا باللي معاك
وانت بقى كنت اول الشهر ولسة قابض
او لسة شاري تليفون جديد
ما شيلتش من عليه البلاستيكة
اللي هي بتاعة الشاشة دي
يا ترى هتعمل ايه
هل هتختار السلامة علشان تعدي
ولا تجازف وتبجح في الواد
وزي ما تيجي
طيب لنفترض انك تحت تهديد السلاح
في تصرف ما اقدرش ابدا
ولا انا ولا غيري اننا نلومك عليه
اخترت السلامة علشان تعدي
طلعت تليفونك ومحفظتك وادتهومله
ورجعت بيتك تجر اذيال الخيبة
مش بس متضايق عشان الخسارة المادية
لا كمان حاسس بالاهانة
وبجرح عميق في كرامتك
وانك بالبلدي كدا يعني اتعلم عليك
تقعد تعيد بقى الموقف دا في دماغك
وتقول يا ريتني رحت مكتفه
بايدي اليمين كدا
هه واخد بالك
واديته برجلي تحت الحزام
وبعدين قمت لفيت بيه
ونزلت بيه على الارض  
وبعدين تقول لنفسك
ما هو برضه ما كانش فيه حاجة تانية اعملها
جايز لو كنت بجحت في الواد
كان هو كمان يبجح فيا ويزعلني في وشي
وانا وسامتي هي راس مالي
وشي بيتميز بدرجة عالية جدا من السيمترية
لو ضاعت حياتي كلها هتضيع وراها
وبعدين تقعد تفكر تاني
وتقول انه جايز برضه الواد
كان ممكن يجيب ورا ويخاف يكبر الموضوع
او يسيبك تعدي وخلاص
لما يلاقيك بتقاوم ومش خايف
وهتدخله في حوارات
لكن بعدها ترد على نفسك وتقول
انه يمكن ما كانش هيخاف ولا حاجة
يمكن الواد كان مترمل او مجنون او مستبيع
وعادي هيديني بالمطوة مش بس في وشي
لا دا كمان في اماكن اخرى
ما احبش افكر فيها
ولا احب صديقي الانسان
ان انت كمان تفكر فيها
وبينما انت عمال تهري وتنكت في نفسك
وتقلب في دماغك كل هذه الاحتمالات الكتير
والسيناريوهات اللي بتتفرع عنها
سيناريوهات تانية
بتتفرع عنها سيناريوهات تالتة
يخبطك سؤال وجودي
يزود المك 3 اضعاف على الاقل
تلاقي نفسك بتفكر هل انا جبان
معقولة
هل انا فعلا افتقر للشجاعة الحقيقية
للتعامل مع مثل هذه المواقف
يعني هل الواد دا
ممكن يبقى احسن مني ببساطة
لانه عنده الشجاعة
انه يخش بقلبه كدا في حوار زي دا
ويجازف بسيمترية وشه
ويلقي بايديه الى التهلكة
يمكن عشان كدا الواد دا
يستاهل الموبايل الجديد بتاعي
وانا ادتهوله مكافاة ليه على شجاعته
طيب لو انا جبان فعلا ازاي ابقى شجاع
ازاي يبقى قلبي جامد كدا
ومش باخاف بعد كدا
المرة الجاية يعني لو اتحطيت في موقف زي دا
على الاقل حتى عشان خاطر التليفون الجديد
اول حاجة بتخطر على بالك صديقي الانسان
انك تتعلم الشجاعة
من الواد اللي ثبتك دا نفسه
بتقول لنفسك انا عايز انا كمان
ابقى مقطع بطاقتي زي الواد دا كدا
وما باخافش من حد ولا باخاف من حاجة
فتبدا بقى تدور عليه عشان تقابله
تجيب موبايلات غالية
وتنزل تستناه في الشارع
عشان تعمله كمين
وتقوله ضحكت عليك ماما مش في البيت
يلا بقى علمني الشجاعة
دايما بنتخيل
ان المجرمين الاشرار قلبهم ميت
وعشان كدا قادرين يثبتونا
او يرتكبوا جرايم ابشع حتى من كدا
بدون خوف من رد فعل الضحية
او من العقاب وبضمير مرتاح
بس الحقيقة غير كدا خالص
لانه بغض النظر
عن الاضطرابات النفسية الشديدة والنادرة
اللي بتموت اي عاطفة
او شعور بالخوف او الندم او التعاطف
زي اضطراب الشخصية السيكوباتية مثلا
فالمجرمين دول
مجرد اشخاص عاديين بيخافوا عادي
بالعكس الواد اللي بيثبتك دا 
غالبا محتاج فلوس لان عنده حاجة يخاف عليها
حتى لو الكيف بس
تصورنا عن المجرمين والاشرار
كان دايما انهم ناس شجعان ومقطعين بطايقهم
ويمكن الفكرة دي ما اتغيرتش
غير في القرن ال20
لما جت عالمة اجتماع
وفيلسوفة المانية مشهورة اسمها حنه ارنت
حضرت محاكمة ظابط نازي كبير
اسمه ادولف ايشمان
تخيل صديقي الانسان ظابط نازي
يعني  الوحش في الاجرام
اكيد الراجل دا شجاعته لا توصف
في مواجهة المخاطر
الراجل دا كان مسئول عن نقل اليهود
لمعسكرات الاعتقال
اللي كانوا بيموتوا فيها
بيبعت ناس بالكوم عشان يتقتلوا بالبطيء
من غير ما يفكر مرتين
لكن ارنت لاحظت وهي بتحضر المحاكمة دي
انه على العكس تماما
ايشمان دا كان شخص عادي جدا
شبه موظفين السجل المدني بالظبط
راجل حريص جدا في كلامه وتصرفاته
وما لهوش في اي عوق
يعني ممكن تتكسف تجيبه في خناقة
بين مدرستين صنايع في المطرية
وفوق كل دا
ما كانش عنده مشكلة اصلا مع اليهود
يعني طلع عكس ما ارنت متصوراه
هي داخلة المحاكمة
ومستنية تقابل وحش دموي كاسر
والقضاة والصحفيين هما كمان زيها
عمالين يلفوا ويدوروا عشان يثبتوا
ان ايشمان دا
راجل سيكوباتي وجبلة وعديم المشاعر
لكن الحقيقة كانت غير كدا خالص
طيب يا عم ايشمان انت
طالما انت راجل طيب وغلبان واهبل كدا
جبت منين الشجاعة
اللي خلتك تموت الناس دي كلها
ايشمان قالك والله انا ما موتش حد
والشجاعة ما لهاش دخل بالموضوع
انا بس كنت بانقلهم
وما اعرفش عنهم حاجة بعد كدا
وباعمل شغلي زيي زي اي موظف في الدولة
وبانفذ الاوامر
طبعا صديقي الانسان انا عارف
انك متضايق من الواد اللي ثبتك جامد
بس خليني كدا بس والسكينة سارقاك
افكرك ان اكيد مش هنقارن الواد دا
بظابط نازي في الحرب العالمية التانية
على الاقل لان الواد دا
كان واقف بيثبتك بنفسه شخصيا
مش باعتلك عسكري
وكمان ما كانش بينفذ اوامر حد
الخلاصة ان احنا ما نقدرش نقول
على ايشمان دا انه شجاع
لانه بيدي اوامر من مكتبه
لكن الواد اللي ثبتك دا
اكيد عنده شوية شجاعة صح
الفيلسوف الكندي دوجلاس والتون
بيفرق بين الشجاعة والغشومية
لانه شايف ان تصرفات جريئة كتير
اصحابها ممكن يبقوا مقطعين بطايقهم
لكننا ما نقدرش نقول عليها تصرفات شجاعة
والسبب انها مدفوعة
برغبة في الايذاء او الاستعراض
او اشباع رغبة شاذة مثلا
والتون بيدي مثال على دا بالمغتصب
المغتصب اكيد بيتغلب على خوفه من العقاب
ومن القيود القانونية والاخلاقية
لكن عمرنا ما نقدر نقول عليه انه شجاع
يعني عمرك صديقي الانسان
سمعت حد بيقول على حد المغتصب الشجاع
الجملة غريبة شوية
ودا في راي والتون لان اللي عمله جريمة
والجريمة دي مدفوعة بدافع غير انساني
في حين ان الشجاعة دايما ليها بعد انساني
يعني بالنسبة لوالتون
ما نقدرش نقول على حد انه شجاع
قبل ما نشوف هدفه الاول
من الفعل الشجاع اللي عمله دا
لان الشجاعة مش زي
الخوف او الحب او الرغبة الجنسية
شعور غريزي كدا بسيط عند الانسان
لا الشجاعة نتيجة
لمشاعر ودوافع نفسية مركبة بتحركنا
زي الرغبة في حماية الاشخاص المهمين لينا
او الدفاع عن حقوقنا وممتلكاتنا
وزي الشعور بالتعاطف والالتزام الاخلاقي
ناحية ناس مظلومة مثلا
او الالتزام بقيمة معينة
حاسين انها مهددة
زي قيمة العدالة
او الايمان بفكرة معينة
بتشكل جزء من هويتنا وتعريفنا لنفسنا
او شعور بالكرامة
بيخلينا نرفض الاهانة والذل
وكل شجاعة بيكون ليها مصدر معين
يعني شجاعتك قدام اللي بيثبتك
مصدرها حرصك على فلوسك
او ان كرامتك اولوية بالنسبالك
وما ينفعش تتبعتر تحت اي ظرف
ودي نفس فكرة اللي بيرفض شهادة الزور بشجاعة
حتى لو هددوه بالقتل
عشان العدل بالنسباله اولوية
او المقاوم اللي بيرفض احتلال بلده
وبيواجه الموت عشان حريته وكرامته
مع انه مش حابب يموت
لكنه كاره واقع الحياة
تحت الاحتلال والظلم اكتر من الموت
ومش قادر يتكيف مع الواقع
لانه لو عمل كدا واتكيف مع الواقع
هيخسر احترامه لنفسه وانسانيته
والحياة من غير حرية بالنسباله
زيها بالظبط زي الموت
كل الناس اللي انا باكلمك عنهم دول
ناس طبيعية مش مقطعين بطايقهم
وعشان كدا بيخافوا خوف طبيعي
ودا معناه ان الشجاعة
مش معناها ان قلبك يبقى ميت على الاخر
او ما تبقاش اصلا مدرك للعواقب
لانه لو ما فيش خوف عشان تتجاوزه
او تتغلب عليه بشجاعتك
يبقى برضه ما فيش شجاعة
لو انت مش خايف اصلا من الاول
هتحتاج الشجاعة في ايه صديقي الانسان
ودا بيخلي شجاعة المجرم
مهما اثارت اعجابك
دايما ناقصة او معيوبة
لانها غالبا بتعتمد على الاندفاع الاعمى
وعدم ادراك العواقب اصلا
عشان تحقق حاجة
ممكن تكون دنيئة او غير انسانية
زي في حالة المغتصب مثلا
وبعدين حتى لو كان فيها ادراك للعواقب
يفضل وصفها بالشجاعة صعب
لان الفعل اللي بيتوصف بالشجاعة
دايما بيكون مدفوع بحاجة نبيلة او انسانية
الفيلسوف ارسطو
دايما كان بيحط الشجاعة في النص
ما بين الجبن والتهور
لانه في التهور
ما فيش اي اعتبار لاي هدف نبيل
ولا لتاثير تصرفاتنا على غيرنا
زي الامارتي اللي مستعد يخاطر
بكل حاجة في حياته
وبمستقبله وبمستقبل عياله
في ضربة حظ يا تصيب يا تخيب
اهو دا شخص بياخد مخاطر كبيرة جدا
بس ما فيش اي انسان عاقل
ممكن يعتبر دي شجاعة
الشجاع على العكس تماما
بيكون مقتنع بالهدف النبيل
اللي ورا فعله دا
ودا اللي بيخلي ارسطو يقول عن جراته انها
زي جراة المجرم كدا
اذا صديقي الانسان
للاسف مش هتلاقي ضالتك عند المجرم
لان الشجاعة اولا مش عكس الخوف
الشجاعة مش هي انك تقطع بطاقتك
وما تخافش من العواقب خالص
وثانيا حتى لو خفت من العواقب
ما ينفعش نقول على الشجاعة شجاعة
الا اذا كان وراها دافع انساني او هدف نبيل
حلو اوي كدا صديقي الانسان
طيب لو الشجاعة لازملها هدف نبيل
معنى كدا ان انا دلوقتي
ينفع اخطف رجلي بعد الحلقة
واروح للواد اللي ثبتني امبارح
واحط عليه واجيب موبايلي
ما انا عندي هدف نبيل اهو
وهو رد الحقوق الى اصحابها
عايز الموبايل بتاعي يا عم
واحدة بس يا صديقي الانسان كدا
بلاش تشيلني ذنبك
لانك غالبا هتتثبت تاني
الشجاعة مش بس محتاجة هدف نبيل
الجماعة كمان محتاجة تدريب وتدريج
يعني بتختار اتفه حاجة بتخوفك
وتحاول تواجهها
وبعدين تواجه الاصعب منها  وهكذا
ما تبقاش مثلا بتخاف من الكلاب البلدي
وبعدين تروح تجر شكل كلب بيتبول
يعني فكر مثلا في الناس
اللي بتعمل مغامرات حقيقية
تبدو انها محتاجة شجاعة رهيبة
زي متسلقي الجبال كدا
اللي بتشوفهم على ناشيونال جيوغرافيك
ما فيش حد من الناس دي صحي الصبح كدا
قرر اول حاجة بسم الله الرحمن الرحيم
انا هاروح اتسلق اصعب جبل في العالم
لا طبعا معظمهم بداوا من نشاطات عادية
يعني مثلا بيعمل  عادي
يطلع الجبل يتمشى ويمشي رجله كدا ويخيم
في العملية دي
بيفهم الجبل ويتعود على طبيعته
وبعدين يبدا يجرب التسلق
في حدود قليلة اوي
وباستخدام حبال ووسائل امان تانية كتير
وبالتدريج بيوصل للمستويات
اللي تستاهل تطلع على ناشيونال جيوغرافيك
ودا معناه ان جزء من الشجاعة
بييجي بالتعلم او الاكتساب
او التعود على المخاطر
الفيلسوفين روبرت كامبل وجاي وود
بيوصفوا الشجاعة بانها ذائقة سلوكية
يعني حاجة تقدر تطورها
بالتجربة والتكرار والخطا
والعامل الحاسم في دا هو تقبل الفشل
انك هتفشل كتير وهتجيب ورا وتتراجع
لكن كل مرة تهزم فيها خوفك
هتحس بانجاز كبير
يشجعك انك تواجه المستوى اللي بعده
دا معناه ان ما حدش بيتولد شجاع كدا رباني
واول خطوة عشان تتحلى بالشجاعة
هي انك تفهم نقط ضعفك ونقط قوتك
جايز مثلا خوفك من الكلاب
يكون بدا لما كلب جري وراك
او عضك وانت طفل صغير
فلما تفكر فيها شوية
ممكن تحاول تحط نفسك في مواقف
تساعدك تهزم خوفك من الكلاب
وجايز لما تبطل تخاف من الكلاب
تحبها وتكتشف اد ايه
هي كائنات وفية وبنت حلال
وقيس على كدا حاجات كتير
يعني كام شخص مثلا
ممكن تكون طلعته من حياتك قبل ما تعرفه
لانه فكرك بشخص اذاك قبل كدا
وكام فرصة دراسة او شغل ضيعتهم من ايدك
عشان اترفضت في وظايف شبههم
او عشان لسة ما فهمتش
خوفك من الرفض واتعاملت معاه
التدريب على الشجاعة
مش معناه ابدا انكار الخطا
ومش معناه انك ما تحطش
احتمال للاذى او الرفض في حسابك
بالعكس غالبا هتتعرض لدا
مرة واتنين وتلاتة
لكن تركيزك بيكون على انه
النتيجة الكويسة اللي نفسك فيها
لو حصلت فهي تستاهل المخاطرة فعلا
زي متسلق الجبال كدا
اللي بينط من صخرة لصخرة
وهو ممكن ينزل على رقبته يكسرها
بس لو النطة ظبطت معاه
هتديله احساس بالانجاز
ما فيش حاجة تانية ممكن تعوضه
وهو الراجل اعد نفسه كويس للحظة دي
ونط نطات كتير اصغر
قبل ما ينط النطة الكبيرة
استاذة الانثروبولوجيا كاثرين بلات
بتقسم تعلم الشجاعة ل5 مراحل
اول مرحلة هي المصارحة
انك تصارح نفسك بمخاوفك
وتعترف بانك جبان في حاجات معينة
وانك ما تديش لنفسك مبررات وهمية
تحمل الناس التانية بيها مسئولية جبنك
تاني مرحلة هي الوعي بالاختيار
يعني انك تبقى مدرك
انك انت اللي بتختار تجرب ايه وتتجنب ايه
انت المسئول عن حياتك
ولو ضاعت في الخوف
هتبقى انت اللي ضيعتها
وانك واعي بالمخاطرة
وحابب النتايج اللي هتاخدها
والتغيير اللي هيحصل في حياتك
لو اتصرفت بشجاعة
تالت مرحلة هي الرؤية
انك تتخيل نفسك شجاع
تتخيل نفسك بتتصرف التصرف الصح
في المواقف اللي بتخوفك
عشان تحاول تقلد الصورة اللي في خيالك
ورابع مرحلة هي النية او الدافع
انك تحاول وتجرب وتغلط
لحد ما توصل للي انت عايز تعمله
وخامس مرحلة صديقي الانسان
هي قرار التنفيذ
انك تشوف اقرب فرصة متاحة او موقف
ممكن يسمحلك تتصرف بشجاعة
وتحاول انك تنفذ فيه
تصوراتك الجديدة عن نفسك
وتفشل مرة واتنين وتلاتة لحد ما تظبط
وتبقى اخيرا عادة
وحاجة بتعملها بشكل طبيعي
عالم النفس شيلدون كورشين
وطبيب النفس جورج رف
اللي اشتغلوا على التاهيل النفسي
لرواد الفضاء الامريكان في الستينات
لاحظوا ان اكتر حاجة
بتقلل خوف وتوتر رواد الفضاء
وبتديهم ثقة وشجاعة عشان يتحملوا
صعوبة وعزلة الحياة في الفضاء لشهور طويلة
هي التدريب على كل السيناريوهات المحتملة
دا بيديهم احساس بالالفة مع المشاكل
وانهم مستعدين لاي مفاجات
نفس الكلام دا بيقوله
عالم النفس الجنوب افريقي ستانلي راشمان
اللي شايف انه مش بس الناس
اللي اتدربت كويس على حاجة مش بتخاف منها
لا دا كمان الناس عموما
لو اتعودوا على اي حاجة هيبطلوا يخافوا منها
وبيدي مثال على دا بالحرب
وازاي الناس بتواصل حياتها
في اصعب الظروف تحت القصف
حتى لو عانت بعد كدا
من اضطرابات نفسية شديدة
زي اضطراب كرب ما بعد الصدمة مثلا
لكن وقت الحرب نفسه
الناس بتتكيف
علشان تركز في توفير احتياجاتها الاساسية
بس السؤال المهم هنا صديقي الانسان
هو ليه اصلا كلامنا عن الشجاعة
دايما بيدور في دايرة
التثبيت والخناقات والحروب وتسلق الجبال
يمكن علشان الحاجات دي
بتبقى الشجاعة واضحة فيها فعلا
لكن دا ما يمنعش ان الشجاعة
موجودة برضه في نشاطات بشرية تانية
روتينية وبسيطة اكتر بكتير
يعني بدل مثلا ما نفكر
في الجنود والفرسان وال 
ليه ما نفكرش في عمال البنا
اللي هما متشعلقين في ارتفاع 50 دور
او عمال المناجم
اللي على عمق كيلو تحت الارض
او البحارة اللي بيقضوا شهور في عرض البحر
وكل الشغلانات التانية اللي اصحابها
بيبقوا مضطرين يواجهوا المخاطر يوميا
عشان يوفرولنا حاجات بنعتبرها سهلة وبديهية
اهي دي حتى مش فكرة جديدة
يعني الفيلسوف اليوناني ارسطو
وتلميذه الاسترالي السدير ماكنتاير
شايفين ان الشجاعة
بتحقق طبيعتنا الانسانية ككائنات عاقلة
وبالنسبالهم احنا مش المفروض نكون شجعان
عشان مستنيين مكافاة او خايفين من عقاب
زي الفلوس مثلا في حالة المجرم
او المجد في حالة الشخص
اللي بيتسلق الجبل او يسافر الفضاء
لا احنا المفروض نكون شجعان
عشان نحقق ال بتاعنا كله
عشان نوصل لاقصى امكانياتنا
وتكتمل طبيعتنا البشرية اصلا
حتى لو مش بنتسلق جبال
او بنتخانق مع مجرمين
والا هنبقى بنخون نفسنا
زينا بالظبط زي الرسام الموهوب
اللي رافض يتدرب او يطور موهبته
غير بس عشان الفلوس وتصقيف الجمهور
الرسام دا ممكن يبقى محتاج شجاعة كبيرة
عشان يكون نفسه
وعشان ما ينجرفش ورا الشهرة والفلوس
اللي ممكن تاثيرهم يبقى سلبي على الفن بتاعه
تخيل معايا مثلا صديقي الانسان ام بسيطة
قعدت 20 سنة بتحط جهدها كله
وبتعلق امالها العريضة على بنتها
اللي عايزاها مثلا تطلع دكتورة
علشان تكمل مسيرتها في العلم
او بتجهزها عشان البنت دي
ما اعرفش ازاي يعني
بطريقة ما يعني
هي اللي هترجع مجد الاندلس
وتيجي البنت بعد العمر دا كله
تسيب كلية الطب وتضرب شعرها اخضر
وتقول لامها انا هاتجه للفن التشكيلي
هو دا شغفي الحقيقي
مش بس البنت هنا احتاجت شجاعة
عشان تعمل دا
لكن الام هتحتاج شجاعة كبيرة اوي هي كمان
عشان تتقبل المسار المختلف دا لبنتها
وشخصيتها اللي خرجت عن الاطار
اللي هي كانت راسماه
اهو دا نوع من الشجاعة
ممكن ما يقدرش عليه المجرم اللي ثبتك
ولا متسلق الجبال
المشكلة انه في الحياة اليومية
انت بتواجه القلق
اكتر بكتير ما بتواجه الخوف
يعني احنا كل دا بنتكلم
عن الشجاعة في مواجهة الخوف
لكن القلق دا وحش اكبر بكتير
الفيلسوف الالماني بول تيليش
بيفرق الخوف عن القلق
بان الخوف ليه موضوع محدد
يعني مثلا انت بتخاف من الكلاب
او بتخاف من شخص معين بياذيك
الخوف دا بياثر فيك
في اللحظة اللي بتقابل فيها خوفك
غير كدا مش هياثر على مجرى حياتك
يعني تقدر تهرب منه او تبعد عنه او تتجنبه
لكن القلق صديقي الانسان مش كدا خالص
القلق ما لهوش موضوع ملموس
تقدر تحط ايدك عليه وتاخد موقف منه
سواء مثلا بانك تهرب منه او انك تواجهه
القلق هيفضل معاك في اي مكان هتروحه
القلق خوف بس خوف موجه
ناحية حاجات عامة جدا
او توقع للخطر في العموم
واحساس بتهديد من المستقبل بشكل عام
الشخص اللي عنده رهاب اجتماعي مثلا
مش بيخاف من شخص معين موجود في المكان
هو قلقان من فكرة
وجود الناس حواليه بشكل عام
وانهم بيحكموا عليه وبيخضعوه للتقييم
وبيبقوا مركزين مع شكله وادائه
فهو حاسس بخطر وتهديد
ان حكمهم عليه ممكن يبقى غلط او حكم قاسي
مع ان كدا
ما حدش مركز معاه اصلا ولا نيلة
لكن التوقع دا بيفضل محسسه بالقلق
حتى لو شال كل الاشخاص اللي في الاوضة
وبدلهم بناس تانيين غيرهم
عشان كدا تيليش بيقول
ان اول خطوة لعلاج القلق
هي تحويله لخوف
لانك في مواجهة الخوف تقدر تبقى شجاع
وتقدر تتعامل معاه
فالام مثلا اللي بنتها قررت
تبقى فنانة تشكيلية دي
هي مش حاسة بالخوف من بنتها
هي حاسة اكتر بالقلق ان خروج بنتها
عن المسار اللي كان في دماغها دا
ممكن بس يبقى هو البداية
وبعد كدا البنت ممكن تبعد اكتر واكتر
لانها ممكن مثلا تروح تدمر نفسها
او تتمرد تماما على امها
وتقطع علاقتها بيها
وتبقى الام خسرت بنتها للابد
الغريب انه احيانا ممكن القلق دا
يتحقق فعلا في الواقع
ودا لو الام ما اتدخلتش
عشان تتعامل معاه بشجاعة في الوقت المناسب
الاول هتحاول انها تحول القلق دا
لخوف من حاجة ملموسة
مثلا ان بنتها تكرهها
او انها تسيبلها البيت وتمشي
وبعدين تواجه الخوف دا بشجاعة
وتتقبل ان بنتها في كل الاحوال
مش هتبقى امتداد ليها مثلا
وتتقبل كمان انها كانت طول السنين
لما كانت بتحاول
ترسم بالتفصيل مستقبل بنتها
كانت بتراهن رهان خسران
ودلوقتي
جه الوقت انها تواجه الاختلاف بشجاعة
وتواجه حقيقة انها لازم تتعلم تسيب ايديها
وانها مش هتقدر تسيطر على كل حاجة
ومع غياب السيطرة دا
هتقلق من كل السيناريوهات
المحتملة وغير المحتملة
اللي هيبقى لازم تواجهها بشجاعة برضه
بول تيليش كان شايف ان القلق
جزء من بنية الوجود نفسه
الانسان كائن محدود ومعرض للالم والمرض
وكدا كدا هيخسر كل حاجة في حياته
ودا لسبب بسيط ان كلنا في الاخر بنموت
والشجاعة في مواجهة الحالة دي
ممكن تبقى اصعب انواع الشجاعة على الاطلاق
مهمة الشجاعة في الحالة دي
هي تاكيد الذات ضد القلق دا
القلق من الموت ومن الخسارة
لان البديل الوحيد لدا
هو الياس والاكتئاب والحياة في الاوهام
تيليش صديقي الانسان
بيلخص كل انواع الشجاعة
اللي عرفها البشر في نوعين
النوع الاول بيسميه شجاعة الوجود كجزء
والتاني بيسميه شجاعة الوجود كفرد
شجاعة الوجود كجزء دي
هي الشجاعة في انك تكون جزء صغير
من حاجة اكبر منك بكتير
مثلا عيلتك او مجموعة من البشر
او مجتمع كامل
في حين ان شجاعة الوجود كفرد
هي شجاعة انك تكون نفسك
في مواجهة العيلة او مجموعة من البشر
او مجتمع كامل برضه
قد يبدو ليك ان الاتنين عكس بعض
لكن دايما معظمنا في حياته
بيبقى محتاج النوعين في نفس الوقت
مش كل الناس بتقدر تتقبل او تفهم
فكرة انك جزء من حاجة اكبر منك
لان بالتالي المجتمع الاكبر دا
او العيلة او المجموعة السياسية
اللي انت فيها مثلا
ممكن يبقى ليها سلطة عليك
وانك تتقبل السلطة دي بشجاعة
لما تكون اخترت
وعندك رغبة وارادة حقيقيين
انك تكون جزء من المجموعة دي
وفي نفس الوقت لازم يكون عندك الشجاعة
اللي تخليك ما تدوبش في المجموعة دي
وتسمحلك انك تقدر تشوف اختلافك وفرديتك
حتى مع فهمك
لانك في النهاية فرد من مجتمع اكبر
ياه صديقي الانسان
هو احنا اللي جابنا هنا
احنا مش كنا بادئين من عند الواد اللي ثبتك
وبنفكر ازاي نرجع الموبايل
وما كناش هنعرف نرجعه من غير حبة شجاعة
بس الشجاعة ما طلعتش بتتخلص في القلب الميت
لانها لازم تكون في مواجهة
خوف حقيقي انت حاسس بيه
وكمان ما طعلتش مجرد التعود على المخاطر
لانك ساعتها برضه هتبقى بطلت تخاف
ومش هتبقى محتاج شجاعة
ايوة طب امال الشجاعة طلعت ايه
اصبر صديقي الانسان اصبر انا جايلك اهو
الفيلسوف الكندي بتاع اول الحلقة
اللي هو دوجلاس والتون دا
بيقولنا ان الشجاعة
حاجة كدا شبه رباطة الجاش
يعني التجريب والصمود
وانك تاخد قرارات موزونة ومحسوبة
في مواجهة الخطر والالم والضغط العصبي
ودا بييجي من تمييزك
للقرارات المبنية على الخوف او الغريزة
وانك تفصلها عن القرار العقلاني والصح
في الموقف اللي انت بتمر بيه
وتقدر ساعتها انك تعمل الصح فعلا
يعني غسان مطر كان عنده حق
الشجاع في الحالة دي هو الشخص المستعد
دايما مستعد للخوف
وقادر يخاطر عشان يحقق طموحه
او يدافع عن قيمه وقناعاته
وعن نفسه وعن غيره ضد الظلم والاستغلال
مستعد كمان يفهم نفسه
ويعترف بمشاكلها ويحاول يعالجها
ومستعد يفهم الاخرين على حقيقتهم
مش على اساس افكاره المسبقة عنهم
واهمية الشجاعة مش بس
انك من غيرها ممكن تخسر كتير في حياتك
يعني يا ريتها بتيجي على اد الموبايل
لا دا المجتمع كله والحضارة
ممكن تكون مستحيلة
لو كل الناس رفضت
فكرة التحدي والمخاطرة ومواجهة الخوف
ولو كل الناس اتصرفت
على اساس حساب المنافع وبس
تخيل شكل العالم
من غير شجاعة العلماء في المخاطرة بحياتهم
او في مواجهة السلطة
اللي رفضت اكتشافاتهم مثلا
او شجاعة المناضلين الثوريين
في تحدي الاستعمار والظلم
او شجاعة الانسان العادي في حياته اليومية
في مواجهة المرض والكوارث
او حتى شجاعتي انا صديقي الانسان
في حالة عزوفك
عن ال وال وال
واستمراري رغم كل شيء
في تقديم المحتوى دا علشانك
بس الموضوع دا
ممكن يبقى محتاجله حلقة تانية لوحده
فخليه بقى مرة تانية
عشان ما اطولش عليك
في النهاية احب صديقي الانسان
افكرك بمشهد جميل
من  مسلسلك المفضل 
لما نيد ستارك خد معاه
ابنه الصغير بران لاول مرة
وهو بينفذ حكم الاعدام على واحد من الناس
واثناء ما كان نيد ستارك
بينفذ حكم الاعدام
كان اخوات بران الكبار
اللي هما جون وروب
بيتجادلوا اذا كان الراجل اللي هيتعدم دا
خايف ولا شجاع
ولما انتهى نيد من قطع رقبة الراجل
وراح يتكلم مع ابنه الصغير بران
ساله بران عن الراجل
هل كان خايف ولا شجاع
فنيد ستارك قاله ايه رايك انت
فساله بران قاله
يا ابي هل يمكن للمرء
ان يكون شجاعا وهو خائف
رد عليه نيد ستارك رده الجميل
وقاله
يا بني لا يمكن للمرء ان يكون شجاعا
الا وهو خائف
