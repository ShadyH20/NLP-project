ها؟!
قُلتي إيه يا أم "ميدو"؟
أنا شايف إن الحاجّ "عطا" راجل ما يتعيّبش.
وخلّي بالك، "ميدو" كِبر ومحتاج أب.
عروستنا مكسوفة، يعني الإجابة وصلت.
لأ، لأ، لأ! أبو "ميدو"؟!
الله يرحمه!
الله يرحمه إيه؟! تِف من بُقّك!
أنا آسف والله، بأحسبه اتكل على الله،
ما أعرفش إنكم متطلقين!
متطلقين إيه؟! بأقولّك تِف من بُقك!
- فيه حاجة في بُقي؟!
- لأ.
أهو احنا على الحالة دي بقالنا 7 سنين!
لا عارفينله لا هاجر ولّا سافر
ولّا اتسجن ولّا راح في أنهي داهية!
يا راجل، دا أنا شاكك
إن هو عايش معانا هنا، واحنا ما نعرفش!
طب ما تقوليلنا يا أم "ميدو"!
أبو "ميدو"؟! أبو "ميدو" دا سيد الرجالة،
أدب وأخلاق وكَرَم.
كَرَم إيه يا ست الكل؟!
دا كان بيدفع الإيجار كل 6 أشهر، فيه إيه؟!
هو احنا مش عارفينه؟!
دا أبو "ميدو" دا كان زي القمر!
دا أبو "ميدو" دا كان الحُب كله!
بس لولاش بقى اللي حصل!
إيه بقى اللي حصل؟
إيه اللي حصل لأبو "ميدو"؟!
هاجر؟ اتسجن؟
ركب كبسولة وطلع الفضاء واتحوّل لطاقة؟
إيه يا أخويا اللي انت بتقوله دا؟!
مش فاهمة منك ولا كلمة! إيه دا؟!
مش مهم. خلّينا في المعلم "عطا" دلوقتي،
أصلًا يعني، لو وافقتي، هل دا هيبقى حلال؟
يا أخويا، طبعًا حلال، بس ما ينفعش!
خلاص يا عم "شلبي"،
بلّغ الحاجّ "عطا" إن الست أم "ميدو"...
في Situationship، وشكلها مش مستعد!
الله يسامحك يا أستاذ "محمد"! كسفتني!
يا أم "ميدو"!
فكري في "ميدو"!
"ميدو" بقى في سن حَرِج!
ومحتاج حد يهزقه ويضربه!
ما أنا بأضربه كل يوم!
تضربي إيه يا أم "ميدو"؟!
دا انتي آخرك تحدفي عليه
الشبشب الزنُّوبة بتاعك!
الكف الأبهاتي برضه بيفرق!
ولّا إيه يا "سعدني"؟!
دي محادثة ما بأحبش أتدخل فيها!
أنا جايبك تقنعها، تقولّي، "مش عايز أتدخل"؟!
مهو أبو "ميدو"... قصدي أم "ميدو" مش عايزة يعني،
أكيد مش هنغصبها!
خلاص، خلاص، خلاص! أنا غلطان!
عمومًا، الحاجّ "عطا" ألف مين يتمناه!
انتي الخسرانة!
خلّيهولك يا أخويا، أهو عندك!
خلّيكي بقى مع خيال أبو "ميدو"،
خلّي صورته تربّيلك الواد "ميدو"!
ولّا تلاقيكي قاتلاه ودافناه في الشقة!
هه؟!
أنا هأقوم أشوف الرُز،
عشان سايباه من بدري، زمانه اتحرق!
مستمعينا، لسة بنتكلم عن الحُب،
وحلقتنا النهاردة من القلب للقلب!
ما فيش شك إن الشعور بالحُب
واحد من أكتر المشاعر
إرضاءً وإشباعًا للإنسان.
الارتباط اللي ما لهوش مثيل بين الأم والابن،
أو العلاقة الروحانية بين الإنسان وربنا،
وطبعًا علاقة الحب بين الراجل والست،
اللي هي من أهم أشكال الحُب.
لأنها أساس لعدد كبير جدًا
من الروابط الاجتماعية،
من غيرها، ما فيش جواز وما فيش عيال،
وما فيش مجتمع هيفضل عايش!
بيلاقي الواحد نفسه منجذب لشخص تاني،
وبيبدأ يحس بفَراشات في المعدة،
ومشاعر فريدة من نوعها،
ولا مؤاخذة، انجذاب جنسي.
كلنا جربنا دا،
على الأقل مرة واحدة في حياتنا.
في الوضع المثالي،
الطرف التاني هيبقى منجذب هو كمان،
وبيبادلك نفس الشعور،
وساعتها، الشخصين بيبدأوا
يقضّوا وقت أطول مع بعض،
ويستمتعوا بصُحبة بعض،
وتجمعهم مشاعر مشتركة من السعادة والرضا،
ويُتوَّج الموضوع دا في النهاية طبعًا
بالجايزة الأجمد وهي الجنس،
اللي بياخد الطرفين
لمستوى أعلى بكتير من الالتزام المُشترَك،
عشان يعيشوا في تبات ونبات
ويخلّفوا صبيان وبنات.
صحيح، فعلًا، يعني إيه في الحياة أجمل،
من إنك تقضّي ليلة رومانسية مع الجماعة
على ضوء الشموع وصوت "أم كلثوم"؟
ثانية واحدة! إيه دا؟! Stop يا ابني!
صديقي الإنسان، اللي بأحكيهولك دا
هو الـPrototype بتاع أفلام "ديزني"،
الواقع بيمشي بطريقة تانية خالص!
يعني، أنا حاسس
إن التجربة المشتركة أكتر في حياتنا
هي تجربة الحُب من طرف واحد،
وحتى لو الطرف التاني بيحبك،
بتبقى انت اللي مدلوق كدا على ودنك جامد!
أو بتبقى انت، يعني على رأي "بلال علاء"،
الطرف الأكثر حماسة،
وهو عادي، جاي في نزهة!
لأننا بنلاقي الحب المُتبادَل
اللي بيخلّينا نعيش في تبات ونبات دا،
مرة واحدة بس غالبًا، لو لقيناه يعني!
إنما التاني دا، هو اللي بيطلعلنا كل مرة.
أنا ليا واحد صاحبي حَب من طرف واحد
مش أقل من 13 مرة!
من أول "جومانا"، اللي كانت معاه في المدرسة،
لحد الفنانة "ثراء جبيل"، عشان كانت بتطلعله
في الـPeople You May Know!
الفكرة في علاقات
الحُب من طرف واحد دي، صديقي الإنسان،
إن كلنا بندوّر على علاقة حُب حقيقية،
لكن الطريق للعلاقة دي
كتير بيكون صعب وغير مُمَّهد،
وفي الطريق دا، بنلوّش في علاقات كتير
مش ناضجة ومش مُكتمِلة.
فلو افترضنا إنه من أهم صفات الحُب الحقيقي،
غير إنه طبعًا يعني بيحلّي مرار الأيام،
إن أطرافه بيكونوا متفقين ومتفاهمين،
وبيكون الحُب مُتبادَل
ومُلزِم ومُرضِي للطرفين،
ومشاعر الثقة والاهتمام والحميمية اللي فيه دُول
بيكونوا صد رد كدا،
كما قال الشاعر يعني،
"ادّيني حب أكتر، أدّيك الشوق يا سُكّر"!
هتلاقي إن الحُب التاني دا،
اللي هو من طرف واحد،
بيتطور بطريقة عكسية خالص،
توقعات بين الطرفين مختلفة،
وتجربتهم مختلفة تمامًا،
يعني، أنا في وادي، وانت في وادي!
أنا بأكتب اسمك على الحور العتيق،
وانت بتكتب اسمي على رمل الطريق، يا واطي!
دا طبعًا من وجهة نظر طرف واحد في العلاقة بس،
اللي هو بيحب، مش اللي بيتحب.
اللي بيتحب دا بقى،
عادةً ما لهوش حق يتكلم،
لأنه مغرور ومعدوم الشعور!
لكن في الواقع،
هما كتير بيكونوا مظلومين برضه، لو فكرت فيها،
لأن الشخص دا،
مش بس ما عندهوش اختيارات أصلًا،
لأ، دا غالبًا مضطر يستحمل اتهامه
بالقسوة والشر وكل الصفات الزبالة دي،
عشان طبعًا ندّي الضحية شوية عزاء،
عن الخراب اللي حصل في حياته،
بسبب الشخص المفتري دا!
كل دا لأنه رفض حاجة،
جميع القوانين والأعراف الإنسانية
بتكفُلّه حق رفضها.
وبكدا، يبقى الحُب من طرف واحد دا،
كارثة على جميع الأطراف المتورطين فيه غالبًا،
ما حدش بيطلع مستفيد
من القصة دي بأي استفادة،
غير طبعًا مشاعر النشوة المؤقتة
المبنية على الأوهام،
والإرضاء المُؤقَّت لغرور الطرف التاني،
اللي هو بيحس إن هو محبوب ومرغوب فيه.
طيب، رغم كدا، الدراسات بتقولّنا
إن النوع دا من الحُب مش بس شائع،
بالعكس، دا احنا بنتعرضله أصلًا
أكتر من الحُب العادي،
اللي هو بنحِب فيه ناس بيحبونا دا،
فإيه سر انتشار الحُب من طرف واحد بالشكل دا؟!
وليه بنُقع فيه كتير كدا؟!
هل احنا، صديقي الإنسان،
بنحب ناخد على قفانا؟!
أستاذ علم النفس الأمريكي "روبرت برينجل"
نشر دراسة في 2013 عن الحُب من طرف واحد،
لقى فيها حاجة بديهية جدًا،
رغم إنك ممكن ما تكونش فكرت فيها قبل كدا،
وهي إن الحُب الغير مُتبادَل دا
مش حاجة واحدة،
وإنما ليه درجات كتير وأشكال مختلفة،
حسب درجة الترابط بين اللي بيحب واللي بيتحب،
بمعنى، كل ما الشخصين دُول
يكون الترابط بينهم أقل،
كل ما بنعتبر الحُب دا
أقرب لأنه يكون من طرف واحد.
فانت لو مثلًا بتحب واحدة
عمرها ما سمعت عنك أصلًا، ولا تعرف بوجودك،
فدي علاقة ما فيهاش ريحة الترابط!
يعني حُب من طرف واحد أوي!
لكن لو بتحب واحدة،
هي كمان بتحبك بنفس الدرجة،
كدا بيبقى الترابط على الآخر،
وبيبقى الحُب مُتبادَل جدًا.
في النُص بقى بين الاتنين دُول،
فيه حاجات كتير ممكن تحصل،
ممكن مثلًا، تلاقي نفسك
متعلّق بشخص مستحيل الوصول إليه،
يعني، موجود في العالم معانا عادي،
بس الفجوة اللي بينكم رهيبة،
فانت مش هتبذل أي جهد، لأن الفشل مضمون!
زي إنك مثلًا، تحب "أنجلينا جولي"،
فرصتك قليلة شوية!
يعني، الترابط يكاد يكون بالسالب،
وما فيش أي تكافؤ في أي حاجة، فَفُكّك يعني!
بس طبعًا دا يظل برضه أرحم
من الإعجاب بشخص خيالي
أو بنت من بتوع الـAnime،
ودا بقى مش هنعتبره حُب بشكل غير مُتبادَل،
دا ذُهان وصرصرة!
بعد المستوى دا، بييجي المستوى
بتاع الإعجاب بشخص، لكن من بعيد لبعيد،
من غير أخد أي خطوة ناحيته،
ممكن تبقى الشخص دا عارفه، وهو عارفك، عادي،
يعني، درجة الترابط
اللي بينك وبينه أعلى بشوية
من الترابط اللي بينك وبين "أنجيلنا جولي"،
والترابط الأعلى دا،
بيخلّي فيه مساحة للتفاعل بينكم،
ممكن تنتهي بوضعك،
لا مؤاخذة، في الـFriendzone،
كنتيجة طبيعية جدًا لأنك ما بتاخدش أي خطوة،
وإن نواياك الرومانسية غير واضحة،
فلازم تستحمل.
يعني، على حسب استفتاء
واحد صاحبي عمله على القهوة،
النوع دا من الحُب، هو تاني أكتر هواية
مُفضَّلة عند الرجالة، بعد كرة القدم.
هواية بتكمّل معاك العمر كله.
يعني، ممكن تحبها بالشكل دا،
وهي أم ومعاها 3 عيال!
تمام، انت زي الفل، خلّيك زي ما انت!
الطابع الرئيسي للنوع دا من العلاقة،
اللي هي مش علاقة ولا حاجة دي،
هو إنك تغرق في أحلام اليقظة،
وتتخيل إنها بتحبك Back!
ولو كان الشخص الأولاني ما كانش يجرؤ يتخيل
إن "أنجلينا جولي" عارفة بوجوده،
فالشخص التاني دا
عنده شوية ترابط صغيرين كدا،
يسمحوله بإن هو يركب
الـUnicorn بتاع الخيال، ويطير!
المستوى التالت من الترابط بقى،
بيكون لمّا حد يعجبك،
وتاخد خطوة فعلية ناحيته.
يعني مثلًا، تحاول تقربله أكتر شوية،
تلجأ للتلميحات أو التلقيح
أو الغَزَل الصريح،
ودرجة إدراك الشخص دا لأفعالك
ممكن ما تكونش زي ما انت متخيل برضه،
يعني، ممكن تبقى انت قربت تغنيهاله،
وهو البعيد جِبِلّة،
مش فاهم يعني هو انت، انت عايز إيه دلوقتي!
والإعجاب أو التعلُّق دا
ممكن يحصل من أول نظرة،
وممكن يحصل في سياق معرفة
أو علاقة قديمة زي الصداقة مثلًا،
ولأن التعبير الصريح عن المشاعر دا،
بيحُطك في مواجهة مباشرة
مع احتمالية الرفض...
ممكن تلاقي نفسك مستمتع شوية
بالكتمان وعدم الوضوح،
عشان المواجهة دي تتأجل،
وتدّينا كدا وقت ندوب
في لذة التوقعات، بدون مسئوليات.
ودا بيوضّح ليه العلاقات اللي من النوع دا،
بتبقى هروب من الالتزام،
لمّا بتفضل العلاقة من بعيد لبعيد كدا،
صحيح المكافآت العاطفية بتكون أقل،
لكن كمان تكاليف العلاقة بتكون أقل،
لأن احنا مش ملتزمين تجاه بعض بأي حاجة،
دي، حياها الله، Situationship!
أخيرًا، على أعلى درجة من الترابط بقى،
اللي هي قبل الحُب المتبادل على طول،
بنلاقي الحنين للـEx،
ودا لأن نهاية العلاقة
مش شرط يكون مُتفَق عليها من الطرفين.
ممكن طرف يبقى لسة عنده استعداد
يبقى ملتزم بالعلاقة المنهارة دي،
وشايفها مُرضِية وكافية بالنسباله،
وممكن يبقى رافض العلاقات الجديدة
اللي هتبقى مساحات مش مألوفة بالنسباله،
أو مكسّل يبدأ من الأول،
وقاعد مستني إن الأمور ترجع لمجاريها،
رغم إن الأمور بالفعل في المجال!
وبسبب المستوى المرتفع جدًا من الترابط دا،
لأن الشخصين كانوا في علاقة فعلية قبل كدا،
عاطفة الشخص ناحية الـEx بتكون أقوى،
وكل ما يلاقي الـEx بيزبّله،
كل ما يهمل
بقية جوانب حياته وعلاقاته الباقية،
ويركّز في مهمة واحدة بس، وهي لفت انتباهه،
الغيرة تزيد، وممكن تتطور للهوس،
ويبتدي الشخص يطارد الحبيب السابق دا،
ويوضّحله إنه لسة مخلص وملتزم ناحيته
ومستني منه المِثل،
ويبدأ يفكر في فرص استكمال العلاقة دي،
أو إعادة بنائها من جديد.
أستاذة الأنثروبولجيا الأمريكية "هيلين فيشر"،
في كتابها
"لماذا نحُب؟ طبيعة الحُب الرومانسي وكيمياؤه"
بتسمّي النوع دا من التعلُّق "انجذاب الإحباط"
أو الـFrustration Attraction،
ودا لأن قبول الانفصال
ضريبته بتكون عالية جدًا،
فبيفضّل الإنسان
إن هو يتعلّق بأي قشة، أو حتى بالهوا،
بدل ما يواجه إحباطه وجهًا لوجه.
وبكدا، صديقي الإنسان،
نكون عرضنا درجات الحب الغير مُتبادَل،
أو الحب من طرف واحد،
بحسب درجة الترابط بين الطرفين،
اللي بيحب واللي بيتحب.
الغريب بقى
إن دراسة "روبرت برينجل" إياها دي،
لقت إن الحُب دا منتشر وبيحصل أكتر بكتير
من الحُب المُتبادَل
اللي بنكون فيه متساويين،
وكمان، لقت الهوس صفة أساسية
من صفات النوع دا من الحُب،
رغم إن الترابط فيه
بيكون أقل من الحُب المُتبادَل،
بس الاضطراب وعنف المشاعر والهوس والتعلُّق
ممكن يكونوا أعلى بكتير من الحُب العادي.
وبتلاقي إن الاضطراب والهوس دُول بيزيدوا
كل ما الترابط بيزيد،
طول ما احنا طبعًا بنحب من طرف واحد،
يعني، الفنانة "أنغام" كان عندها حق
لمّا كانت بتقول،
"كل ما نقرب لبعض، كل ما يزيد الاضطراب"!
طب هو ليه أصلًا نوع الحب دا
منتشر ومكمّل معانا كدا،
مع إنه مُرهِق ومكلّف وما بنطلعش منه بحاجة؟!
عالمة النفس الأمريكية "دوروثي تينوف"
في كتابها "الحُب والولع العاطفي"،
بتقولّنا إن الحُب من طرف واحد دا
بيعيش على الأوهام،
لأنه دايمًا بيعتمد على إنتاج صورة مُضلِّلة
من التشابه بينك وبين اللي بتحبه،
بتضحك على نفسك يعني،
ودا كتير بيخلّي العاطفة فيه
أقوى بكتير من الحُب المُتبادَل،
واحدة من النظريات اللي بتفسّر الانجذاب العاطفي
اسمها نظرية التشابه،
ودي بتقول إن الناس
بتنجذب لأشباههم في خصائص معيّنة،
زي إنهم يكونوا على نفس الدرجة
من احترام الذات مثلًا أو التفاؤل أو غيره،
ولأن الشخص في علاقات الحب غير المُتبادَل
بيكون معلوماته قليلة نسبيًا عن الشخص التاني
بيبدأ يتصور درجة تشابه
بعيدة تمامًا عن الواقع،
ويفتكر زي الأهبل إنهم Perfect Match!
لكن "تينوف" بتقولّنا
إن فيه حاجات أسوأ من كدا كمان بتحصل،
مش بس انت بتتخيل وجود تشابه،
انت كمان بتتخيل إن الشخص دا مثالي ونموذجي
وعلى سنجة عشرة وما فيهوش غلطة!
ودا اللي هي بتسميه "التمجيد"،
أو الـIdealizing، أو الـGlorifying،
يعني، إنك تشوف البنت،
أو تشوفي الولد اللي بتحبيه،
في صورة مثالية،
لا تتفق مع الواقع ولا مع نظرة الناس ليه،
ولا حتى مع رأي أمه فيه.
تاني صفة "تينوف" بتقول عليها،
هي الهوس والتعلُّق الحاد،
اللي ممكن يوصل لأذية النفس أحيانًا،
وأحيانًا، لأذية الشخص التاني.
دا غير الأفكار المجنونة بقى،
تقعد تفكر في الشخص دا طول الوقت،
وتتخيل مواقف بتجمع بينكم،
وكل ما تزيد صعوبة الموضوع،
كل ما الهوس عندك يزيد.
الهوس دا، في رأي "تينوف"،
مش هوس بالشخص المرغوب فيه نفسه،
لكنه هوس بإن الحُب دا يكون مُتبادَل،
يعني بإنك تحب وتتحب،
لكن الشخص نفسه في الواقع بالنسبالك،
ما هو إلا وسيلة
للحصول على الحب المُتبادَل دا،
انت مش بتحبه ولا حاجة،
وإنما انت نفسك تعيش في حالة حُب.
الولع العاطفي دا ممكن يستمر سنين،
والشخص المهووس حالته النفسية
تفضل تتمرجح لفترة طويلة جدًا
ما بين النشوة والإحباط.
لأن ما فيش على الناحية التانية منه
شخص حقيقي
أد ما فيه صورة وحلم ومشاعر
متوجهة في المكان الغلط.
أحيانًا، ممكن الحُب من طرف واحد
يأثر على مفهوم الذات كمان،
يعني فكرة الواحد عن نفسه تتهز جامد،
ودا بيحصل خصوصًا
في حالة الحُب غير المُتبادَل بعد الانفصال.
لو انت كنت في علاقة،
وانتهت من ناحية البنت اللي انت بتحبها،
وانت لسة متعلّق بيها،
بتحس إنك محتاج تعيد تعريف ذاتك في غيابها
على مستوى واسع جدًا،
لأن كل ما العلاقة اللي بينكم كانت قوية،
كل ما التداخل بين الشخصين بيبقى أقوى،
وبالتالي، بيكون الانفصال مربك أكتر،
لأن كل واحد ما بيبقاش فاهم هو مين
من غير الشخص اللي بيحبه.
في دراسة تانية
عملها "آرثر آرون" و"إلين آرون"
عن المتجوزين،
وهما بالمناسبة، اتنين متجوزين يعني،
يعني، انت لمّا تقرا الدراسة،
مش محتاج تراجع وراهم،
هتقولّه، "انت راجل متجوز وعارف."
المهم إنهم يعني في الدراسة بيقولوا
إن المتجوزين بيفشلوا في التمييز
ما بين آرائهم الشخصية وما بين آراء شركائهم،
وبين صفاتهم وصفات شركائهم.
يعني حرفيًا،
الناس اللي بتقعد مع بعض في علاقات طويلة،
الحدود اللي بين شخصياتهم بتختفي تدريجيًا،
عشان كدا، لو أحد الأطراف قرر الانفصال،
والطرف التاني لسة حاسس
إن هو متورط في العلاقة،
بيلاقي إنه مضطر يعيد تعريف نفسه من الأول،
بيحاول يعرف شخصيته وحدودها
بيبدأوا فين وينتهوا فين.
بعض الناس عشان يعمل كدا،
بيحاول يتخلى عن كل شيء كان بيربطه بالـEx،
وعشان كدا، بتلاقيه
بيحاول يغيّر في شكله وفي شخصيته
وفي نشاطاته
وفي كل حاجة كان بيعملها قبل كدا.
لأنه ما بقاش متأكد،
يعني الحاجات دي كانت جزء منه هو شخصيًا،
ولّا كانت جزء من الشخص التاني؟
وبسبب اللخبطة
اللي بنلاقي نفسنا فيها دي بقى،
كتير مننا بيفضّل
إنه يكمّل العلاقة من ناحيته وخلاص،
بدل ما نقعد بقى نفهم كل حاجة من الأول،
لأ عادي، نتعلق بالوهم،
ونستمر في علاقة من طرف واحد،
لأن دا مهما كان مؤلم،
هيكون أسهل من الانفصال
اللي بيكون قاسي وعنيف،
وبياخد فترات طويلة جدًا أحيانًا.
قرارات الشخص في الرحلة الصعبة دي
كتير منها بيكون لا إرادري وغير عقلاني،
حسب كلام الست "دوروثي تينوف"،
لحد ما يوصل للنقطة اللي أوهامه فيها
بتبقى متعارضة تمامًا
مع هويته وتوقعاته عن نفسه،
زي إنك تكون مثلًا شخص معتز بكرامتك،
وتلاقي إنك هزّقت نفسك جامد،
فتبدأ تستهدا بالله كدا وتفوّق.
لو وصلت للمرحلة دي بالسلامة،
فانت غالبًا داخل على نضج أكبر إن شاء الله.
أنا مش بأدعيلك، صديقي الإنسان،
دي نظرية عالم النفس الهولندي
"كازيميرز دابروفسكي"
اللي بتفترض إن القلق والتوتر
والمدعكة اللي انت مريت بيها دي،
ضرورية لتطوير الشخصية،
أو الـCharacter Development بتاعك يعني،
لو انت كنت جاي من "تويتر".
الشخصية عند "دابروفسكي"
خاصية فريدة جدًا لكل إنسان،
مش قالب واحد لكل البشر،
بتحتاج صَقل وتدريب وتطوير.
والشخص اللي مش بيمر
بالتجارب الصعبة اللي من النوع دا،
أو ما بيعرفش ازاي يستفيد منها،
هيقف عند نقطة معيّنة من فهم ذاته وتطويرها،
إنما بقى الشخص اللي بيتكحرت في التجارب،
واللي هو بايت على أرصفة العلاقات دا،
فهو عنده فرصة أكبر إنه يتجاوز الهزائم دي
ويطلع منها أحسن في النهاية،
طيب، يعني فيه جانب إيجابي أهو للموضوع،
مش عارف والله أقول عليه إيجابي ولّا إيه!
بس أهو كويس يعني إن المشاعر اللي اتحرقت دي
ما تكونش اتحرقت على الفاضي.
الواحد برضه يحس كدا إن الدنيا أحسن شوية.
وأهو كله فدا الـCharacter Devolpment!
بس دا مش معناه بقى، صديقي الإنسان،
إنك انت إيه،
تقول عشان الـCharacter Devolpment
أروح بقى أحب من طرف واحد،
وأقعد أحرق في مشاعري، لأ،
يعني، لو لقيت نفسك بتحب من طرف واحد،
ما تحرقش في مشاعرك،
ووجّه مشاعرك في المكان الصح.
ولو لقيت نفسك بتقابل حد،
انت داخل في سكة مشاعر،
وهو مش داخل معاك فيها،
حاول تقوم تعملّك حاجة مفيدة،
كُل لُقمة كدا، ولّا افتح كتاب اقرا فيه،
ولّا اعمل أي حاجة.
يلّا، صديقي الإنسان، تصبح على خير.
