كدا، "أبلكيثن (روّقني)" ما بقاث ليه وجود،
الخطة نجحت يا "رضا"!
أهو كدا الشغلانة يرجع ليها احترامها،
مش "كابليكشن" وتقييم!
إيه القرف دا؟!
بالعكث، لاذم تتعلم منهم!
لاذم تبُث للمثتقبل،
...You have to improve
أيوة يا حبيبتي، أيوة!
آه، أنا دخلت البيت أهو.
عملتي روتين قبل النوم كله؟!
دا انتي كدا روحتي قبل منّي بكتير بقى!
ماشي، خلاص، يلّا، تصبحي على خير.
!Bye Bye
- أوبّا!
- أوبّا!
دي ثكلها كدا فيها نون نثوة!
دا نون النثوة وتاء التأنيث
وجمع المؤنث الثالم،
وكل اللي انت عايزه.
الله الله يا زميلي!
هو انت كنت رايح تقابل ولّا إيه؟!
بيقابل؟!
اثمها Dating يا جاهل!
ولا، انت موظف عندي!
أنا اسمي "ماستر (رضا)"!
ممكن توّطوا صوتكم شوية؟
مش عارف أركّز معاها!
ما بالراحة! دا احنا اللي هنشيل خشبتك!
وهي اللي هتصوّت عليا. ريّح.
"ثعدني"، هو انت فعلًا معجب بالبنت دي؟
هي... بصراحة ياد يا "موحة" يعني...
البت هادية ولطيفة.
يعني... وبعدين...
بأفكر أجيبلها هدية في عيد ميلادها.
ثانية كدا، هي عيد ميلادها امتى؟
الشهر الجاي، خير؟!
أوبّا!
ما تنفعوث لبعض يا معلّم!
ودي انت جبتها من الـ"كنترول" ولّا إيه؟!
لأ، بث هي كدا دلو،
وانت، لا مؤاخذة، تور.
دلو مع تور، يعملوا إيه مع بعض؟
يبقى جردل، ويتدلق!
آه، والتور معروف إنه هيـ...
مش على بعضه يعني!
لا، يا حبيبي،
الدلو هوائي، والتور ترابي،
هوا مع تراب يعملوا إيه؟ يعملوا عَفَرة!
دلوقتي، هتلاقيها بتقولّك،
"انت لاذم تغيّر من شخثيتك.
لاذم تحثّن من نفثك."
لا يا عم... لا يمكن تقول الكلام دا!
دي قالت كدا فعلًا!
ودلوقتي، لو قلتلها إن انت حابب شخثيتك كدا،
هتقول إن انت ممل ومث حابب التجديد.
دي قالت كدا برضه!
ولا يا "سامح"، شوفلنا كدا
"فَتُّوح" هيلعب في "الأهلي" ولّا لأ!
أنا مث دجّال! دا عِلم.
وعِلم له احترامه.
طب أعمل إيه يا عم؟! دبّرني!
انت هتبعتلها دلوقتي، هتقولّها،
إن انت مث هتتغيّر عشان حد،
اللي عايذ حد، ياخده ذي ما هو!
انت تور، وهتفضل طول عمرك تور!
عندك حق!
إيه دا؟!
هي صورة "بروفايلها" اختفت ليه؟!
هي اللي خثرتك يا ثاحبي!
لا يا عم، دا بس هتلاقيها
شالت صورة الـ"بروفايل"،
وبتدوّر على صورة جديدة، هتحطها دلوقتي!
هي اللي خسرتك يا صاحبي!
فداك يا "ثعدني"!
ألّا ثحيح يا "رضا"...
هو انت برج إيه؟
برج "المروة"، الدور السابع،
جنب شركة الكهربا.
ما تقول ياد انت برج إيه!
خلاص بقى يا "سعدني"، روّق!
عذراء، صح؟
يا حبيبة قلبي!
ما خلاص يا ابني انت وهو،
فيه إيه؟! هتطلعوني مسرح؟!
خلاص ياد، ما تتكسفش! ما تبقاش زي برجك كدا!
صديقي الإنسان،
من بتاع 100 سنة كدا، أو أكتر شوية،
في آخر القرن الـ19 وأول القرن الـ20،
انتشر في "أوروبا" اهتمام شديد جدًا
بتوقع شكل المستقبل،
خصوصًا، شكل الحياة سنة 2000،
فنانين وصحفيين وروائيين
قعدوا يسرحوا بخيالهم،
ويفكروا في الدنيا، بعد قرن من دلوقتي،
هتكون عاملة ازاي.
الفنانين دُول مثلًا،
الكاريكاتير الفرنساوي "ألبير روبيدا"،
اللي رسم صور
بتعبّر عن تخيله للعالم، ساعتها،
في الصور دي،
بنشوف الناس طالعين من قاعات الأوبرا،
بيركبوا عربيات بتطير،
وبتلف بيهم حوالين "باريس"،
ومن خلال الصور اللي رسمها،
ممكن نقول إن "روبيدا" هو أول واحد يتوقع
إن الناس في المستقبل
هتبقى بتقعد قُدّام الشاشات،
الشاشات دي بتنقلّهم أحداث Live،
بتحصل في العالم كله،
ومش بس كدا،
لأ دا كمان بيستخدموها في اللعب وفي الدراسة.
كل التنبؤات الدقيقة دي،
حصلت في آخر القرن الـ19.
ومش بس "ألبير روبيدا"،
دا كمان مجلة Ladies' Home Journal،
اللي تُعتبر واحدة من أشهر المجلات
في تاريخ "أمريكا"،
وكان بيكتب فيها أشهر المثقفين والكُتّاب،
نشرت سنة 1900 مقال اسمه
"ما الذي يمكن أن يحدث للعالم
خلال المئة عام القادمة؟"
وكاتب المقال دا توقع ظروف وتفاصيل
احنا عايشينها دلوقتي بالظبط،
فمثلًا، كان بيتوقع إننا هنبقى معتمدين
على وجبات سريعة بأسعار قليلة،
بتقدّمها مطاعم الـFast Food،
والوجبات دي هتكون رخيصة،
لأنها هتتعمل بأجهزة كهربائية
بتسهّل جدًا عمل الأكل،
زي ماكينة لعمل القهوة مثلًا،
وماكينة لتقطيع اللحمة،
وكمان، بيتوقع إن البشر هيتحركوا
عن طريق وسائل نقل جماعية سريعة
تحت الأرض، زي المترو كدا،
وإن أي حاجة هتحصل في العالم،
مش هتحتاج لأكتر من ساعة واحدة تعدّي،
عشان تكون كل الجرايد كتبت عنها،
وإن كل الناس
هيكون معاها تليفونات من غير سلك،
بتقدر تتكلم بيها مع بعض بالصوت والصورة.
المدهش في التوقعات دي،
مش إن كتير منها دقيق فعلًا،
كأنه كان شايف المستقبل،
عادي، فيه توقعات طلعت غلط برضه،
يعني، كان مثلًا دايمًا يقولّك
إن الناس هتركب سيارات طائرة،
وما فيش سيارات طائرة دلوقتي ولا حاجة، عادي،
لسة راكبين "تويوتا الجَمَل"!
دا لو عرفت تلاقيها أصلًا!
وهتدفع فيها نُص مليون جنيه!
المدهش، مش بس الدقة،
المدهش إن الناس دي أصلًا
كانت عندها تصورات واضحة ومتماسكة،
عن المستقبل بعد قرن كامل.
صديقي الإنسان، انت النهاردة، لمّا الـHR بيسألك
"شايف نفسك فين كمان 5 سنين؟"
بتبقى عايز تقولّه، "يحيينا ويحييك ربنا!
يا رب الذكاء الاصطناعي ياخد شغلك،
ويريّحنا من أسئلتك الـ...!"
ويا ريتها تيجي على الـHR!
دا حتى الحاجّة لمّا بتيجي تسألك،
"تاكل إيه بُكرة؟" ما بتلاقيش إجابة!
لكن الموضوع أسوأ بكتير كمان
على الأزمنة الأبعد.
يعني، هل تجرؤ، صديقي الإنسان، إنك تحاول
تتخيل العالم سنة 2123 هيبقى شكله إيه؟
احنا من 100 سنة فاتوا، كنا قادرين نتنبأ
بالتطورات اللي هتحصل في التكنولوجيا،
وأنواع الأمراض اللي هنتغلب عليها،
وشكل الحياة اللي هنبقى عايشينها يوم بيوم،
لكن دلوقتي، لمّا تبص لـ100 سنة قُدّام،
هتلاقي المستقبل مشوّش وما لهوش ملامح!
فيا ترى إيه اللي حصل لقدرتنا
على تخيل الأيام والسنين اللي جاية؟
طب العيب فينا ولّا العيب في المستقبل؟
ما تيجي، صديقي الإنسان، كدا طيب
لمّا أحكيلك عن تاريخ المستقبل.
إيه رأيك في تاريخ
المستقبل دي؟ حلوة والله!
عاملة زي "الـ(بلياتشو) الحزين" كدا!
أو "الفن الهادف"!
بس الحقيقة، إن المستقبل ليه تاريخ
وتاريخ طويل كمان،
رغبة الإنسان في التنبؤ بالمستقبل
كانت رغبة قديمة جدًا،
لكنها كانت زمان
على مستوى القبيلة أو المجتمعات التقليدية،
مستقبل على الضيّق يعني،
ما كانش حد بيفكر في مستقبل الكوكب كله،
وكان الهدف من التفكير في المستقبل،
إنه يدّي روح تفاؤلية للجماعة الصغيرة دي،
زي إنهم مثلًا، يبقوا متفائلين بموسم الحصاد،
أو عيال صحتهم حلوة يقدروا يساعدوا في الأرض،
ويورثوا ملكية الأسرة.
لكن التفكير في المستقبل البعيد
ومحاولة التنبؤ بيه
ما كانتش حاجة متاحة أوي في الأزمنة القديمة،
ودا، صديقي الإنسان، لأن فهم البشر
لحركة التاريخ في الوقت دا كان مختلفة،
انت عشان تفكر في المستقبل
محتاج "شاسيه" فلسفي كدا الأول،
محتاج ترمي أساس،
الأساس دا هو إنك تبقى مصدّق أصلًا
إن التاريخ دا بيتقدّم لقُدّام،
وإن فيه نمط للتقدم دا أصلًا،
يعني مثلًا، إننا نكون بنتطور أو بنتأخر،
أو أي حاجة، المهم نكون ماشيين في سكة ما،
أو ماشيين على خط،
اللي بيقولوا عليه التصور الخطي للتاريخ،
بمعنى إن التاريخ بيتحرك في مسار واحد مستقل،
وليه بداية ونهاية،
الفكرة دي ما كانتش موجودة خالص
في الحضارات القديمة،
زي الحضارة اليونانية والهندية مثلًا،
لأنهم كانوا بيشوفوا إن العالم دا أزلي،
أو في حالة مستمرة من الخلق والموت
وإعادة الولادة، مرة ورا التانية،
ومع إنهم عارفين إن الزمن
بيتكوّن من ماضي وحاضر ومستقبل،
لكنهم كانوا بيتخيلوا دايمًا
إن التلاتة دُول في النهاية،
ما يفرقوش عن بعض حاجة،
اللي حصل قبل كدا، هو اللي بيحصل دلوقتي،
وهو اللي هيحصل بعدين،
واللي حصل وبيحصل وهيحصل دا،
بيتلخّص في أفكارهم الدينية وأساطيرهم،
ودا بيخلّي الأسطورة السحرية دي
هي مركز التاريخ،
زي ما بيقول عالِم الأديان
الروماني "ميرسيا إلياد"،
وبالتالي، مش مهم التفاصيل الواقعية
اللي حصلت في الماضي أو بتحصل دلوقتي،
واللي ممكن نفكر في نتايجها المستقبلية،
لكن المهم هو إن الأسطورة تبقى بتتحقق كل مرة،
زي ما اتحققت قبل كدا في الماضي.
لكن التاريخ الأسطوري
أبو شكل دائري دا، صديقي الإنسان،
بينتهي لمّا بتظهر النظرة الخطية دي،
واللي بدأت مع الأديان التوحيدية،
خصوصًا مثلًا،
مع انتشار المسيحية في "أوروبا".
في النظرة الخطية للتاريخ دي،
العالم بيكون ليه بداية،
اللي هي لحظة الخلق،
وليه مسار معيّن بياخده من اللحظة دي،
لحد لحظة النهاية، اللي هي القيامة والحساب.
التصور دا بيبدأ في التفكير الديني آه،
لكن بيتنقل كمان للتفكير التاريخي،
فبنشوفه واضح مثلًا، عند القديس "أوجستين"
في كتابه "الاعترافات"،
لكن كمان لمّا بنوصل للقرن الـ18 في "أوروبا"،
بيكون مفكرين التنوير خدوا الفكرة دي
وحولوها لفكرة شاملة عن التاريخ،
لكنها فكرة علمانية كمان،
يعني، ما فيهاش أي جانب ديني خالص.
فتلاقي مثلًا، الفيلسوف الإيطالي "فيكو"،
اللي هو واحد من أهم الفلاسفة في التاريخ،
بيصيغ الرؤية دي بشكل مباشر،
فبيقولنا إن التاريخ
عبارة عن حقب أو عصور متتابعة،
بيتنقل البشر فيها بالتدريج
من اللاعقلانية إلى العقلانية،
ومن البربرية للحضارة.
والفلاسفة الفرنسيين
زي "فولتير" و"جان جاك روسو" و"كوندورسيه"،
هياخدوا الفكرة دي خطوة كمان
لمّا يقولوا إن الإنسانية
بتتقدّم من التخلف للكمال،
وإن التقدم دا أشبه بالعلم، ليه قواعد واضحة،
والقواعد الواضحة دي
هي اللي بتخلّينا نقدر نتوقع المستقبل،
لأن التاريخ كدا كدا واخدنا في طريقه
عشان نوصل للعالم المثالي، أو الـ"يوتوبيا"،
والفكرة دي هتتطور أكتر كمان
لمّا توصل للفيلسوف الألماني "فريدريك هيجل"،
اللي فلسفته كلها هتبقى بتدور
حوالين المسار الخطي للتاريخ دا،
وهيقدّم "هيجل"
فكرة "الـ(ديالكتيك) التاريخي".
أيوة، صديقي الإنسان، الـ"ديالكتيك" دي
هي الكلمة اللي انت لو عرفتها، هتبقى مثقف،
وتنزل تبقى تقعد تتناقش مع أصحابك المثقفين
على "قهوة (صالح)"!
"أيوة، طب انت برضه ما قُلتليش
هو إيه الـ(ديالكتيك) دا؟!"
الـ"ديالكتيك" دا هو
إن التاريخ بالنسبة لـ"هيجل"،
عبارة عن صراع بين متناقضات،
والصراع دا بيولّد حاجات جديدة.
يعني على سبيل المثال، البشر بيكونوا عايشين
من غير سُلطة في فوضى تامة،
في لحظة معيّنة في التاريخ،
لكن الفوضى دي بتأدّي لظهور حاكم مستبد
عشان يحكم الدنيا،
ومن الصراع بين الاتنين،
بين الفوضى والحاكم المستبد دا،
بتظهر فكرة الحرية،
اللي هي فكرة
أكبر من الفوضى وأكبر من الاستبداد،
لأن الحرية هي إن كل واحد
يعمل اللي هو عايزه جوا نظام.
وهكذا بقى، خُد من دا كتير،
كل فكرة بتجيب نقيضها،
وبعدين من صراع الاتنين دُول مع بعض،
بيظهر شيء جديد أكبر منهم هما الاتنين،
حتى يرث الله الأرض ومن عليها.
النظرة التقدمية للتاريخ دي،
فضلت مسيطرة، خصوصًا في القرن الـ19،
وبعدين كمان، لمّا العلوم الطبيعية،
زي الفيزيا والكيميا والـ"بيولوجي" اتطورت.
علماء الاجتماع، زي مثلًا "أوجست كونت"،
اللي هو أسس علم الاجتماع،
و"كارل ماركس"، اللي هو
أول عالم اجتماع شبه "بابا نويل"، وغيرهم،
كلهم أسسوا نظريات اجتماعية
معتمدة على التصور الخطي للتاريخ دا،
وعلى دراسة المجتمعات البشرية
والقُدرة على توقع مستقبلها.
وعشان كدا، اللحظة دي بالذات،
كانت لحظة مهمة جدًا
لفكرة البشر عن المستقبل،
من آخر القرن الـ18 لحد آخر القرن الـ19،
بقى فيه رغبة شديدة جدًا
عند المثقفين والفنانين والأدباء
إنهم يفكروا في شكل المستقبل ويحاولوا يتوقعوه،
لأنه في اللحظة دي، كانت الناس حاسة
إنها ممكن تعرف المستقبل فعلًا،
أو إنها تقدر تشوفه،
لأن جذوره موجودة في الحاضر،
ولأن قوانين التاريخ معروفة.
الكاتب والأكاديمي الأمريكي "إسحق أزيموف"،
بيسمّي الموجة دي
اللي وصلت ذروتها في آخر القرن الـ19،
موجة الدراسات المستقبلية
أو "المستقبليات"، الـFuturology،
وبيقول إن الموجة دي هي اللي ألهمت كُتّاب
أدب الخيال العلمي والسينمائيين
إن هما ينتجوا أعمال
عن الاحتمالات المستقبلية
ويتخيلوا المصير النهائي
اللي ممكن يوصلّه البشر.
لكن خلّيني أقولّك، صديقي الإنسان،
إنه في القرن الـ20
الفكرة دي بتاخد مناحي مش ظريفة شوية!
لأنها لمّا بتتنقل لعالم السياسة،
ويبدأ السياسيين إن هما
يتبنّوا الأفكار المستقبلية دي،
ويشوفوا إن دورهم في الحياة
إن هما يساعدوا حركة التاريخ تاخد مجراها،
النتيجة بتكون مأساوية،
لأنك لو شايف إن انت
بتساعد التاريخ يوصل لغايته النهائية،
فانت هتشوف خصومك السياسيين دُول
إن هما واقفين في طريق التاريخ وحركته الطبيعية،
وإن الطبيعي إن التاريخ كدا كدا
لازم يدوس عليهم،
فممكن توفّر انت المشوار
وتدوس عليهم بنفسك وتنجز.
وهو دا اللي بيحصل فعلًا
في "ألمانيا" النازية وفي "إيطاليا" الفاشية
وفي "الاتحاد السوفييتي"،
وحتى في العالم الغربي،
اللي كان شايف كل دُول برضه
واقفين ضد حركة التاريخ،
والنتيجة كانت الحرب العالمية التانية،
اللي هي كارثة
البشر ما شافوش حاجة زيها قبل كدا!
الحرب العالمية التانية دي كانت مأساوية
لدرجة إنها عملت Trauma للبشرية كلها،
وخلّت الناس تبدأ تفكر
في التاريخ بطريقة مختلفة،
فضلت فيه ناس مؤمنة بالتقدم برضه،
وبإننا في طريقنا للكمال،
وكل الكلام الحُمُّصي دا،
وكانوا مركّزين خصوصًا
على فكرة التقدم التكنولوجي،
اللي من خلاله البشرية كل مشاكلها هتتحل،
الفقر والجوع هينتهوا،
ومعاهم هيختفي الظلم والاستبداد والتعاسة.
لكن قُدّام التفاؤل دا،
ظهر صوت جديد ما كانش موجود قبل كدا،
صوت بيقول إن المستقبل هيبقى أسود
بعد اللي حصل في الحرب،
وإن العالم داخل على سباق نووي مجنون تمامًا،
وممكن حد يدوس زرار هنا ولّا هنا،
يجيب أجل البشرية،
ولأول مرة،
يبقى الناس مقسومين بخصوص المستقبل لمعسكرين،
معسكر شايف إن التكنولوجيا هتنقذنا
ومعسكر تاني شايف إن التكنولوجيا دي
هتخرب بيتنا وتجيب أجلنا!
شكل المستقبل بقى مش واضح أوي
لأول مرة بعد الحرب العالمية التانية،
بعد ما الشكوك دخلت لفكرة التقدم دي.
طبعًا الحكاية اللي أنا بأحكيهالك دي
كلها بتحصل في "أوروبا"،
بس برضه في العالم العربي،
من أول القرن الـ19 وانت طالع،
بقى فيه تيارات مشابهة
للتيارات اللي في "أوروبا" كدا،
وبالتالي، نقدر نقول إن الأفكار دي
كان ليها مقابل عندنا برضه،
ولو كانت البشرية مقسومة لمعسكرين،
بخصوص المستقبل
في الفترة بتاعة الحرب الباردة دي،
فمن أول التسعينات، الدنيا بتخرب خالص.
مع الثورة الصناعية التالتة،
اللي هتخلّي الكمبيوتر موجود في بيت كل إنسان،
أو حتى في إيد كل إنسان كمان،
لأنه الـ"موبايل" دا مهو إيه؟ مهو كمبيوتر.
وكل الناس دي متوصلة بالإنترنت وبتتعرّض
لكمية رهيبة من المعطيات والصور طول الوقت.
عشان كدا المفكر الإيطالي،
اللي بنحبه هنا في البرنامج أوي،
"فرانكو بيفو بيراردي"،
في كتاب "ما بعد المستقبل"،
بيقول إن وسائل التواصل التكنولوجية
اللي سيطرت على حياتنا،
واللي بقت بتنظّم أفكارنا
ومشاعرنا ومنتجاتنا الفكرية،
وتسلّعها عشان يطلّع منها أرباح و"ترافيك"،
يخلّي التفكير في المستقبل
أصعب بكتير من قبل كدا،
ودا لأكتر من سبب،
أهمهم إن طبيعة شغلنا دلوقتي
إننا منتجين للأفكار والعلامات والصور،
اللي اتكلمنا عنها باستفاضة
في حلقة "تحية للمَكَن"،
ودا بيتطلب مننا
نشاط ذهني مستمر وانشغال كامل،
فما عندناش وقت أصلًا
إننا نحاول نفكر أو نتخيل المستقبل،
لأننا غارقانين تمامًا طول الوقت
في اللحظة الحاضرة،
وبالتالي، واقعنا اللي مليان تفاصيل و"تريندات"
وحاجات بتجذب انتباهنا طول الوقت،
واللي بتخلّي مخك عمّال يتنطط من حاجة لحاجة،
غطى تمامًا على أي إمكانية لتخيل التاريخ
بشكل فيه حركة منتظمة
أو ممكن نتوقعه أو نتنبأ بيه.
لكن كمان بسبب سرعة كل حاجة حوالينا،
وتغيُّر كل حاجة طول الوقت،
فحتى لو قدرت إنك تنتزع نفسك
من الحاضر بالعافية كدا،
وتقعد تفكر في المستقبل،
هتلاقي نفسك مش قُدّام احتمال واحد،
زي ما كان واضح زمان، ولا قُدّام احتمالين،
زي اللي حصل بعد الحرب العالمية،
وكنت لسة بأحكيلك عنه،
لأ، هتلاقي نفسك
قُدّام عشرات وعشرات الاحتمالات،
ممكن نكون هنتقدم، ممكن نكون هنتأخر،
ممكن نكون هننقرض، ممكن نكون هندمر الكوكب،
ممكن الحضارة تنهار،
ممكن يكون المستقبل لـ"الصين"،
ممكن "الخليج"، ممكن "الهند"،
ممكن كل حاجة تفضل زي ما هي،
ممكن الذكاء الاصطناعي يسيطر على العالم،
ممكن نسافر نعيش في الفضاء،
ممكن نعيش في الواقع الافتراضي،
ممكن هنزرع في دماغنا شريحة.
معضلة الإنسان المعاصر
فيما يخص سؤال المستقبل
مش بس عدم قُدرته على التفكير في المستقبل،
لكن إن فكرته عن المستقبل دي
بقت مليانة احتمالات مختلفة عن بعض،
لدرجة ممكن تشل التفكير نفسه،
زي ما انت مش عارف هتاكل إيه بُكرة كدا
أو هتبقى فين بعد 5 سنين،
لأن الاحتمالات اللي في بالك
مختلفة عن بعضها وكتير،
فمستقبل البشرية ككل في العصر الحالي،
ولأول مرة، ما بقاش مستقبل واحد،
بقى مُستقَبلات كتير.
وأنهي واحد هيبقى مصيرنا؟
ما حدش هيقدر يعرف بالظبط.
بس في النهاية، عايز أقولّك، صديقي الإنسان،
إنك مش محتاج تقلق أو تخاف
إنك تلاقي نفسك مش قادر تعرف هتاكل إيه بُكرة،
أو هتبقى فين بعد 5 سنين،
أو حتى عيالك هتبقى عاملة ازاي
كمان 50 سنة،
لأننا كلنا في نفس الأزمة دي مع بعض،
ومش عارفين هنخرج من الوضع اللي احنا فيه دا
لإيه وفين وامتى وازاي؟
بس الأكيد، إننا لو عندنا
درجة ولو بسيطة من السيطرة على حياتنا،
ممكن نحس إن موضوع المستقبل دا بقى أسهل،
السيطرة على حياتنا دي،
اتاخدت من إيدينا دلوقتي للأسف،
وبقت متوزعة على الحكومات والشركات.
جايز أول خطوة عشان نرجع نبقى قادرين
نتخيل شكل مستقبلنا تاني
إننا نقولّهم، "رجّعولنا شوية سيطرة
على حياتنا من اللي خدتوها."
وساعتها، مش بس بُكرة هيبقى أحسن،
لأ، دا احنا كمان هنقدر نشوفه أحسن.
