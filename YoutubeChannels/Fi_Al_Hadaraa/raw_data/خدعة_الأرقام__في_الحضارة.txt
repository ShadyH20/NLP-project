وقبل ما نبدأ عرضنا،
أحب أرحّب بصاحب فكرة العرض، الأستاذ...
"مدحت شلبي".
اسم الله عليك يا "دوحة"!
شكرًا، مامّاه!
يعني انتم لمّينا هنا عشان العرض دا؟!
خُش يا "موحة"، خُش!
وبعد كل جولاته وصولاته في كل حتة في "مصر"،
إيه، كان تايه ولّا إيه؟!
جرى إيه يا أخويا؟!
انت هتقضّي اليوم تنكّت على الواد ولّا إيه؟!
ما تسيبهم يشوفوا شغلهم!
"مستر (مدحت)" قدِر يوصل
لحل لمشكلة بتواجهنا كُلّنا،
وهي إننا مش عارفين نحكُم على بعض.
احنا ما نقدرش نحدد...
مين... يستحق يعيش.
- إنما الأرقام...
- هي النظام.
وبمساعدة "موحة"،
قدِرنا نطور Application خاص بالعمارة،
اخترتله اسم عبقري،
Applcation "المنوّر".
"المنوَر".
"المنوَر".
"المنوَر".
ودا بجد Application؟! ولّا "توم وبصل"؟!
اضرب!
لا يا حبيبتي، دا Application
عشان ينضّف العمارة من الأشكال اللي تشبهها.
بالراحة يا عم الـSound System!
أهو Application "المنوَر"
يقدر يساعدك في مشكلة زي كدا،
كل ساكن في العمارة
هيبقى عنده Profile على الـApplication،
تقدر كل مرة تقابل جارك أو تتعامل معاه،
إن تدّيله تقييم من 5 نجوم.
مثلًا، صبّحت على جارك، وعاملك بقَرَف،
ادّيله نُص نجمة.
دا غير التقييمات اللي بتطلع من عندي أنا،
وليها علاقة بسلوكك...
نظافتك...
والأهم، حفاظك على نظامي أنا في العمارة.
اصحى يا بَقْف! اصحى! كمّل يا "موحة".
ولو كنت متعاون ونضيف ومحبوب،
تقييمك هيزيد،
وبكدا، هيبقى فيه تسهيلات،
يعني خصومات على الصيانة،
الأولوية في الأسانسير، لو فيه زحمة،
وVouchers على الـ"سوبر ماركت".
وأمّا لو قليل الأدب، وما حدش طايقك،
فتقييمك هيقل،
وطبعًا هتواجه صعوبات،
والصيانة سعرها هيغلى.
أما بقى لو تقييمك نزل عن 2.5،
فساعتها، مش هتشمّ الأسانسير.
في حين بقى لو نزل عن 1 إلا رُبع،
ساعتها، هتحصّل بابا...
وتتـ"كنّسل".
خيانة!
جرى إيه ياد يا تِخّة؟!
خدت حبيبة عمري، وكمان هتاخد صاحبي؟!
دا انت ناقص تاخد تليفوني!
لا يا "رضا"!
ما فيش خيانة ولا حاجة!
بعتِني بكام يا صاحبي؟!
سبعة؟!
طبعًا "مسيو (سعدني)" هينقص نُص درجة،
عشان جاب البني آدم دا في العرض بتاعي!
أنا بني آدم؟!
"موحة"!
تصدّق إن انت أكبر "عرض" هنا!
صديقي الإنسان،
إيه الفرق لو جيت قُلتلك
أنا شربت شاي كتير أوي النهاردة،
ولو جيت قُلتلك أنا شربت 3 كوبايات شاي،
ودي رابع كوباية أشربها؟
ولو جيت قُلتلك أنا شربت
حوالي 20 جرام من الشاي الناعم
منقوعين في 750 ملليلتر من المية المغلية؟
أقولّك أنا إيه الفَرْق.
في الحالة الأخيرة دي،
انت هتقول عليا مختل عقليًا!
بس لأ، مش دا المقصود، فكر فيها تاني كدا.
مش لو أنا قلتلك كمية الشاي
اللي شربتها بالجرامات والملليلترات
هتحس إني مُحدَّد وصادق
ومُعبّر أكتر عن الحقيقة؟
أصل أنا لمّا بأقولّك، شربت 3 كوبايات شاي
ممكن الكوبايات دي تكون كبيرة، أو صغيرة،
ممكن الشاي يبقى خفيف، أو تقيل.
ولو قُلتلك شربت شاي كتير، وخلاص،
هيبقى يعني كتير بالنسبة لمين؟
ممكن الكتير بالنسبالي
يبقى قليل بالنسبالك، أو العكس.
كلمات زي كتير أو قليل لمّا نستخدمها،
بيكون فيها تأويل شخصي أو ذاتي للكمية،
إنما الأرقام دايمًا بتدّينا إحساس كدا
بالموضوعية والدِقّة
وإدراك الحقيقة بدون "فلاتر"،
وكل ما يبقى الرقم مُفصَّل أكتر،
كل ما يزيد معاه
الإحساس بالموضوعية والدِقّة.
الإنسان بشكل عام مش بيرتاح مع التعامل
مع الحاجات المجهولة والمعلومات المشوّشة،
وعشان كدا، طوّر طرُق كتير لوصف الواقع بتاعه
باستخدام الكميات أو الأرقام.
لكن هل ممكن إن الأرقام دي
بدل ما تبقى بتساعدنا
إن احنا نشوف الواقع بشكل أحسن
تكون كمان قادرة تضللنا
وتخلّينا نبني أفكار غلط عن الحياة
اللي احنا عايشينها والناس اللي حوالينا؟
أستاذة الأنثروبولوجي في جامعة "نيويورك"،
"سالي إنجل ميري"
بتتكلم عن الموضوع دا بالظبط
في كتاب اسمه "إغراءات الكَمّ".
"سالي إنجل ميري" دي يا صديقي الإنسان
بتقول إن الأرقام
بسبب مظهرها الموضوعي ودِقّتها،
عادةً بتتحول في ذهننا لحاجة اسمها "مؤشرات".
والمؤشر دا بيكون معنى ما ورا الرقم،
يعني، مش مجرد رقم وخلاص،
اللي هو 17 مثلًا،
لأ، المؤشر هو معنى تاني،
الرقم هو اللي بيدل عليه.
هأشرحلك ازاي.
يعني مثلًا، لو انت زيي النهاردة كدا،
شربت 17 كوباية شاي،
فدا لحد دلوقتي مجرد رقم
بيقيس عدد كوبايات الشاي.
لكن انت مجرد ما تسمعه،
هيتحول في دماغك على طول لمؤشر على الصحة،
هتحس إن أنا أكيد عندي فقر دم،
أو مؤشر على إدمان الشاي،
أو مؤشر إني مِتَرمِل!
يعني مثلًا، أد إيه كل واحد فينا مهتم بصحته،
اعتمادًا على عاداته في شرب الشاي،
أو الكميات اللي بيشربها،
على اعتبار يعني إن الشاي الكتير مضر بالصحة.
فلو انت بتشرب 3 كوبايات شاي، وأنا بأشرب 17،
يبقى أنا كدا مهمل في صحتي أكتر منك.
عايزك تلاحظ بقى، صديقي الإنسان،
المؤشر دا بيعمل إيه،
بيتجاهل كل التفاصيل والسياقات
ويركّز على حاجة واحدة معيّنة،
ممكن تتقاس بشكل دقيق،
علشان يقارن بيها التفاصيل والسياقات دي؟
زي مثلًا، احنا الاتنين بنشرب وناكل إيه
بقية اليوم غير الشاي،
الفروق ما بيننا في الطبائع
والاستعدادات ونمط الحياة.
"سالي إنجل ميري" دي بتقولّك
إن المقارنة مع تجاهل السياقات دا
بتأدي في أوقات كتير
لأننا نحكم غلط على الأمور،
لأننا ما فكرناش مثلًا
في مدى تعوُّد كل واحد فينا على شرب الشاي،
والفروق الجسدية والوراثية اللي بيني وبينك،
يعني، أنا جدّي مثلًا
كان بيشرب 30 كوباية شاي عادي،
وبعدين، ما يمكن أنا بأشرب
17 كوباية شاي فعلًا،
لكنه شاي خفيف وسط نظام غذائي صحي جدًا،
في حين إن انت بتشرب
3 كوبايات شاي بس طول اليوم،
ولكنك مش بتاكل أي حاجة تانية
غير 3 بواكي بسكويت "نواعم"،
دا اسمه "(دايت) الملكة (إليزابيث)"!
كل العوامل اللي بنتجاهلها دي
بتخلّي المؤشرات الرقمية في أوقات كتير
رغم إنها تبان موضوعية ودقيقة من برة،
قايمة على افتراضات مش حقيقية من جوا.
معنى دا إن الأرقام والمؤشرات الرقمية دي
بتغرينا بوشها الموضوعي،
ومن تحت لتحت
بتدّينا تأويلات وافتراضات وتحيزات،
ودا معناه إننا محتاجين نتعامل معاها بحذر،
حتى لو كانت بتفيدنا أوقات كتير.
طب إيه المشكلة يعني، صديقي الإنسان؟
ما هو كدا كدا انت عمرك ما هتقيس
الشاي بتاعك بالجرام، أعتقد يعني،
ولا هتقعد تعِدّ وتحسب كل حاجة
وتقارنها بالأرقام،
بس الحقيقة إن سُلطة الأرقام دي
ممكن تبقى ممتدة في حياتك
أكتر بكتير من اللي انت متخيله.
يعني مثلًا، واحنا عيال صغيرين في المدرسة،
فاحنا محكومين عن طريق فكرة الدرجات،
المدرسة بتسيبك تروّح عادي،
مش بتبعت عسكري يجيبك بالعافية من البيت،
لكن فيه درجات للحضور،
ودرجات للامتحانات، ودرجات للسقوط،
بتحدد انت هتعيد السنة ولّا لأ،
وانت وشطارتك بقى،
تروح المدرسة وتذاكر وتتعلم
بالشكل اللي يخلّيك
تعدّي من الامتحان وتجيب درجات عالية،
عشان تسلك في النظام التعليمي وتبقى متفوق،
بالمعايير اللي المنظومة حطاهالك،
وهنا، بتبدأ تشوف
مشكلة المؤشرات الكبيرة فعلًا.
يعني مثلًا، وزارة التربية والتعليم
بتحط الدرجات دي على فهم المادة العلمية
اللي انت بتدرسها في المدرسة،
لكن الطالب ممكن يمسك الكتاب يحفظه ببساطة
ويخش يكُبّه في الامتحان،
وهو مش فاهم حاجة فعليًا
من الكلام اللي بيكتبه.
ويبقى المؤشر مش بيقيس الفهم خالص،
زي ما كان مقصود في الأول،
لأنه أصبح بيقيس عوامل زي الحفظ
والقدرة على الغش أو البرشمة أو غيرهم.
ولمّا بتخلّص دراسة خالص، وتبدأ شغل،
بتلاقي نفسك بقى محكوم بالـTarget والـKPIs،
اللي هي حَرْفيًا اختصار
"مؤشرات الأداء الرئيسية".
وبتطبّق على كل الموظفين
باختلاف طبيعة شغلهم،
وبرضه، ما حدش من الشركة بتاعتك
بيفضل قاعد فوق دماغك،
يعني، لو عايز تقعد
تلعب Solitaire في الشغل، وما تشتغلش،
غالبًا، تقدر تعمل كدا،
أنا شخصيًا بأعمل كدا طول الوقت!
بس هتيجي آخر الشهر، أو كل 3 شهور،
وتلاقي شغلك متقاس
بمؤشرات الأداء دي، ومتحول لرقم،
والرقم دا هو اللي بيحدد
انت موظف عليه القيمة، ولّا لأ.
في الاستخدام دا للمؤشرات، بنشوف كذا مشكلة،
أولًا، توحيد القياس بين الموظفين،
يعني، تقييم أدائهم بمؤشرات محددة أو موحدة،
ممكن يبقى بيتجاهل فروق كتير بين الموظفين،
وطبيعة شغلهم وطبيعة شخصياتهم
وأهدافهم واحتياجاتهم للشغل،
وطبعًا ظروفهم خارج الشغل كمان،
مش فارقة خالص لحد دلوقتي!
والمشكلة التانية
إن المؤشر دا بيعيد تشكيل الحقيقة،
يعني ما بيبقاش مجرد رقم
بيقيس انت خلّصت
كام Task من اللي عليك في الشهر مثلًا،
لأ، دا بيبقى دليل على مدى مسئوليتك كشخص،
ومدى جدارتك بالشغلانة اللي انت فيها دي،
وهل تستاهل الدخل اللي انت بتاخده دا؟
ولّا دي فلوس حرام؟
مع إن في الواقع
ممكن انت تكون شخص مسئول عادي،
لكن المؤشر ببساطة هو اللي بيقيس غلط،
أو مش بيعكس الصفة الشخصية دي فعلًا،
لأنك أصلًا بتكره الشغل،
أو بتكره زمايلك مثلًا،
أو عندك مشاكل في البيت.
وأخيرًا، المشكلة التالتة، صديقي الإنسان،
إن المؤشر فيه علاقات قوة غير متكافئة،
لأنه دايمًا بيجيلك من فوق،
يعني، إدارة الشركة أو المدرسة أو الدولة
هي اللي بتحطه،
وبتبدأ تقيس سلوكك عليه،
ما حدش بيسألك إذا كان المؤشر دا
هيكون عادل في تقييمك ولّا لأ،
انت المطلوب منك بس
إنك تحاول تتكيف معاه طول الوقت.
ساعات بقى،
ممكن تبقى انت نفسك، صديقي الإنسان،
اللي بتمارس على نفسك ديكتاتورية الأرقام دي،
وبتقيس أداءك بمؤشرات ظالمة وخدّاعة،
رغم إن ما حدش أجبرك على دا،
لكنك لقيت الموضوع حلو وعجبك،
ودي حاجة بتحصلّنا كلنا،
حتى من غير ما حد يفرضها علينا.
يعني مثلًا، عدد الـFollowers،
اللي انت ممكن تعتبره مؤشر
على أد إيه انت محبوب أو ذكي أو دمك خفيف،
وعدد الـLikes اللي بيجيلك على "بوستاتك"،
أو عدد الـViews
اللي بتجيلك على الـStories بتاعتك،
أو عدد الـViews اللي بتجيلك على الـ"يوتيوب"،
لو بتعمل برنامج زيي كدا،
حاجات كتير الـApplications المختلفة دي
بنفضل نعدّها ونحسبها،
وبنُقَع تحت سطوتها بمنتهى السهولة،
ونبدأ نشوف ذواتنا من خلالها.
برضه لأن الأرقام دي بتغرينا
بإننا نستنتج منها أحكام عن الواقع.
يعني، خُد عندك مثلًا، الـApplications
اللي بتعدّلك انت مشيت كام خطوة في اليوم،
أو حتى الساعات الـSmart،
اللي بتقولّك حرقت كام كالوري النهاردة،
أو الـApplications اللي بتقولّك
انت قريت كام كتاب في السنة،
زي Goodreads مثلًا،
أو الـApplications التانية
اللي بتقولّنا احنا سمعنا موسيقى أد إيه،
وكام نوع، وازاي دا بيدل
على أحوالنا المزاجية طول السنة،
زي Spotify و"أنغامي" والحاجات دي.
أستاذ الفلسفة في جامعة "يوتا"، "ثاي نوين"،
بيسمّي اللي بتعمله الـApplications دي كُلّها
"اختزال القيمة"،
بمعنى إن المؤشر
اللي الـApplication دا بيدّيهولك
بيختزل الفعل
بكل أبعاده المختلفة وإمكانياته المعقدة،
في مؤشر رقمي بسيط،
بيقيس حاجة ممكن ما تكونش دقيقة خالص.
يعني مثلًا، عدد الـFollowers والـLikes
على الـ"سوشيال ميديا"
ممكن تخلّينا بالتدريج، من غير ما نحس،
نحاول أكتر إننا ننشر المحتوى
اللي بيجيب Likes وFollowers أكتر،
ودا معناه إن الـLikes والـFollowes
مش بتقيس "شعبيتنا" أو "خفة دمنا"،
دي ممكن تكون أصلًا
بتأثر في طريقة استخدامنا للمنصات دي،
وبتغيّر أسلوبنا في التواصل عليها،
وبتغيّر شخصيتنا نفسها
على الـ"سوشيال ميديا"،
وبتضيّق الإمكانيات
اللي المواقع دي بتتيحها لينا
في إننا نعبّر عن نفسنا ونتواصل مع ناس تانية
تواصل عميق أو ليه معنى،
لأنك ما بقيتش تـ"شيّر" اللي يعجبك،
أو اللي انت مهتم بيه،
انت بقيت تـ"شيّر" اللي انت عارف
إنه دا هيعجب الناس أكتر،
أو هيجيب "لايكات" أكتر،
فدا ممكن يخلّيك أحيانًا كتير
تبدأ تبقى إنسان متطرف جدًا
في أرائك على الـ"سوشيال ميديا"،
أو تخش في خناقات،
رغم إنك في الواقع،
ممكن تبقى إنسان طيب جدًا وخجول،
أو يخلّيك إن انت
تقول وتعمل حاجات مش عقلانية،
علشان تعمل جَلَبة وتفرقع وتنتشر.
نفس الكلام
بالنسبة لـApplications المشي والرياضة،
بتخلّيك تركّز على عدد الخطوات
اللي انت مشيتها في اليوم،
وهل حققت الـTarget بتاعك ولّا لأ،
كل دا بصرف النظر عن الجوانب التانية،
مثلًا، حالتك النفسية
وانت بتتمشّى أصلًا أو بتتمرن،
وحالتك بعد ما مشيت أو اتمرنت،
مشيت فين، واتكلمت مع حد ولّا لأ،
وازاي النشاط دا كَكُلّ
أثّر عليك بالإيجاب ولّا السلب.
وبنفس الطريقة، عدد الكتب اللي قريتها،
مش فارق معاه استفدت إيه من القراية دي،
وهل القراية دي أصلًا
مرتبطة باحتياجاتك في الحياة
أو بمسارك المعرفي فعلًا، ولّا لأ.
وبالتالي، الأرقام بتخلّينا مانفكرش
في الأبعاد الكتير للفعل اللي بنقيسه،
وإنما بنختزل قيمته في بُعد واحد،
وزيادة على كدا، بتخلّي المؤشر،
أو الـApplcation اللي بيقيس دا،
هو مَصدَر القيمة دي أصلًا،
فلو الـApplication دا مش موجود،
وما حدش بيعِدّ احنا قرينا كام كتاب،
ممكن نحس إننا خلاص،
ما بقيناس محتاجين نقرا بنفس الدرجة،
أو مش عايزين نمشي أوي،
لأن ما فيش Target نحققه،
ولأن كل دي حاجات
ما كانتش نابعة أصلًا من جوانا فعلًا.
طبعًا مش محتاج أقولّك
إن دي حاجة كئيبة شوية،
لأن هي بتقلل استقلاليتنا الفردية،
وبتخلّينا تابعين لمعايير خارجية عننا.
لكن يا ريت دي كانت المشكلة الوحيدة!
المشكلة الأكبر بقى، صديقي الإنسان،
إن المؤشرات الرقمية دي
بتفتحلنا كمان سؤال تاني:
هل احنا طبيعيين ولّا لأ؟
ما هو انت مش طبيعي كدا، صديقي الإنسان.
ودا بيبان بالذات في التطبيقات
بتاعة الصحة والرياضة والمشي مثلًا،
لأنها مش بس بتعدّ
الخطوات اللي بتمشيها والتمارين اللي بتعملها،
لأ، دي كمان بتقولّك اللي انت بتعمله دا
أسهل ولّا أصعب من اللي بيعمله بقية الناس،
وهل انت وزنك أو طولك
في الـRange الطبيعي أو المتوسط، ولّا لأ،
وكل ما تبعد عن المتوسط دا، فانت فيك مشكلة!
ودي في حد ذاتها مغالطة كبيرة جدًا،
لأنها بتخلط بين "الطبيعي" و"المتوسط"
وبين "الصح" و"المفروض".
المؤرخة "سارة تشاني"
بتشرح المغالطة دي في كتابها
اللي بعنوان "هل أنا طبيعي؟"
في الكتاب دا، بتحكّيلنا قصة قصيرة لطيفة،
لكن حزينة، عن فكرة "الطبيعي"،
اللي هي أصلًا ما كانتش بتُستخدَم خالص
لوصف الصفات الإنسانية
لحد بدايات القرن الـ19،
لمّا جه عالم إحصاء بلجيكي
اسمه "أدولف كوتلي"
أخد مفهوم رياضي من علم الفلك،
وبدأ يطبّقه على الصفات البشرية،
المفهوم الرياضي دا
اسمه "منحنى التوزيع الطبيعي"،
ممكن تبقى أخدته زمان في المدرسة.
منحنى التوزيع الطبيعي دا
بيكون رسم بياني كدا شَبَه شكل الجرس،
أو شَبَه التلّة كدا،
عالي في النُص،
وليه طرفين أو ديلين في اليمين والشمال.
المنحنى دا اتطور في الأصل داخل عِلم الفلك،
وكان اسمه "منحنى الخطأ"،
واللي عمله كان عالم رياضيات ألماني
اسمه "كارل فريدريك جاوس"،
عشان يحسب مكان ظهور نجم معيّن في السما.
بس الأستاذ "كوتلي" بقى
جاب المفهوم دا من عِلم الفلك،
وقرر إن هو يطبّقه على البشر،
ودا كان في الوقت
اللي الإمبراطوريات الأوروبية الاستعمارية فيه
محتاجة تطوّر أدوات جديدة
لفهم البشر ودراستهم،
علشان تدير المستعمرات بتاعتها،
"كوتلي" دا قالّك،
"احنا نجيب عيّنة من الناس..."
وطبعًا جاب العيّنة دي من الناس اللي حواليه،
اللي هما كانوا بِيض أو أوروبيين.
"وبعدين، نقيس أطوالهم وأوزانهم،
ونعمل رسم بياني كدا،
هيطلّع نفس الشكل بتاع منحنى الخطأ دا."
وبعدين قام قالّك، "بس!
يبقى كل الصفات البشرية من ذكاء
وصفات شخصية وقدرات جسدية،
ممكن نعبّر عنها بنفس الرسم البياني دا.
يبقى هو دا منحنى التوزيع الطبيعي.
والنقطة اللي في النُص دي
اللي هي متوسط الأوزان دي أو الأطوال،
هي دي الوزن الطبيعي
أو الطول الطبيعي للبني آدمين،
وكل ما يبقى الوزن
أو الطول مختلفين عن الرقم دا،
يبقى الواحد كدا بعيد عن الطبيعي."
وبالتالي، بعيد برضه عن المثالية،
وحالته منيلة بنيلة!
تلزيق المفهوم دا في قياس الصفات البشرية...
بقى معتاد بعد كدا في كل العلوم الحديثة،
اللي كانت بتتأسس في الفترة دي
لدراسة البشر والمجتمعات،
وبعدها، اترسخ في لغتنا العادية حتى،
فبقى واحد من الأسئلة
اللي بنسألها لنفسنا باستمرار:
هل أنا طبيعي؟ هل طولي طبيعي؟
هل وزني طبيعي؟ هل نشاطي البدني طبيعي؟
هل قدراتي العقلية طبيعية؟
ونفضل دايمًا بندوّر على الإجابة
في مصادر مختلفة.
والـApplications اللي بأقولّك عليها دي
بالأرقام اللي بتدّيهالنا،
بقت واحدة من الطرُق اللي بنستخدمها
عشان نجاوب لنفسنا على السؤال دا،
رغم إنه سؤال أصلًا
ما كانش موجود قبل القرن الـ19،
يعني، ما كانش عادي
إنك توصف إنسان إنه طبيعي،
أو إنسان تاني إنه مش طبيعي،
ما كانش فيه حاجة اسمها كدا.
طبعًا مش محتاج أقولّك التطور دا
أدّى لكوارث أد إيه بعدها بشوية،
لأن فكرة إننا ممكن نقسّم الناس
على أساس بُعدهم أو قربهم من الطبيعي،
ممكن تغرينا بإننا نحاول
نتدخل في الصفات الإنسانية دي
بإننا مثلًا نحط ضغط على الناس
اللي أقل بكتير من الطبيعي،
عشان ما يخلّفوش،
أو نشجّع الناس اللي أعلى من الطبيعي،
علشان يخلّفوا،
باعتبار إن جيناتهم حلوة،
وبالشكل دا، نبقى يعني بنرتقي بالبشر!
وطبعًا دي الفكرة الشريرة
اللي انت أخدتها برضه
في درس القراءة، صديقي الإنسان،
بس انت ناسيها، تحت اسم الـ"يوجينيا"،
الـ"يوجينيا" في شكلها المتوحش
ممكن تكون حاجة من الماضي إلى حد ما،
لكن دا مش معناه
إن تأثير الأرقام على المجتمعات انتهى خلاص.
يعني، "سالي إنجل ميري"،
أستاذة الأنثروبولوجيا بتاعة أول الحلقة،
كانت مهتمة في الكتاب بتاعها
باستخدام المؤشرات دي
على المستوى السياسي أو الدولي،
وبتدّي أمثلة على مؤشرات معيّنة
بتستخدمها المؤسسات الدولية،
زي مثلًا، مؤشر العنف ضد المرأة،
أو مؤشر حقوق الإنسان،
أو مؤشر تقرير الإتجار بالبشر،
الحاجات اللي انت أول ما بتسمعها،
بتبدأ تنعس دي، صديقي الإنسان،
معلش، عايزك بس تفوق معايا شوية كدا،
عشان الحاجات المملة دي للأسف
هي اللي بتتحكّم في حياتنا.
مؤشرات العنف ضد المرأة مثلًا،
بتساوي بين أنواع مختلفة جدًا من العنف،
يعني الإهانة والتحرش والاغتصاب،
كل دي أشكال من العنف ضد المرأة،
إيذاء أطفال المرأة،
أو إيذاء حيواناتها الأليفة،
برضه أشكال من العنف ضد المرأة،
حرمان المرأة من الدخل المادي أو من الشغل،
وفرقعة كاوتشات العربية بتاعتها،
على رأي "خميس"، "إيه يا مرأة، فيه إيه؟!"
كل دي بقت حاجات
تتحط تحت مُسمَّى العنف ضد المرأة.
وواضح جدًا لأي إنسان عاقل
إن دي حاجات مختلفة عن بعضها،
وإن لو حطيتهم كلهم تحت مؤشر واحد،
وحاولت أقيس من خلاله
مستوى العنف ضد المرأة،
فالأكيد إنه هيكون مضلل بدرجة ما على الأقل،
لأن الفروق كبيرة بين أشكال العنف دي كُلّها،
مش بس عشان درجة العنف مختلفة في كل مثال،
لكن عشان معناها وسياقاتها الخاصة
في كل مجتمع وكل حالة فردية،
لأنه فيه فرق كبير أوي
بين الاغتصاب وبين فرقعة الكاوتشات،
ولمّا بنقول فرقعة الكاوتشات،
احنا بنتكلم عن الكاوتشات بتاعة العربية،
صديقي الإنسان، دا مش مجازًا يعني.
لكن احنا عشان نعِدّ الحاجات دي
ونحطها في مؤشر ونحولها لرقم،
بيكون ضروري إن احنا نتجاهل الفروق دي كُلّها،
ونتعامل مع كل الحاجات كأنها أشياء متساوية.
ونفس الكلام دا بينطبق
على المؤشرات الاقتصادية مثلًا
اللي بنستخدمها
عشان نقيس التقدم الاقتصادي بتاع الدول.
أهم المؤشرات دي
مؤشر الناتج المحلي الإجمالي اللي هو GDB،
أكيد عدّى عليك، صديقي الإنسان،
أو ما عدّاش، مش عارف يعني!
أصل العالم كُلّه
بقى يستخدمه دلوقتي وبيعتمد عليه
من أول الحرب العالمية التانية،
عشان يقيس صحة الاقتصاد
والنمو الاقتصادي لكل دولة،
المؤشر دا بيقيس
إجمالي القيمة السوقية للسلع
والخدمات اللي بتنتجها كُلّ دولة
في فترة زمنية معيّنة،
وبيقيس كل دا
من غير ما يحط في اعتباره مثلًا،
الخدمات اللي بتتقدم من غير مقابل مادي،
أو التبادلات اللي بتحصل
برة الاقتصاد الرسمي،
أو جودة حياة البشر
اللي عايشين في البلد دي،
أو شكل توزيع الدخل ومدى عدالته.
الاقتصاديين، بعيد عنك،
بقوا مهووسين بالمؤشر دا،
كأنه هو الهدف النهائي لكل حاجة
في السياسة والاقتصاد،
حتى لو رخاء الناس أو جودة معيشتهم
كانوا بيتدهوروا
في نفس الوقت اللي المؤشر دا فيه بيعلى.
وطبعًا مش مهم الكوارث البيئية مثلًا،
اللي بتترتب على النمو الاقتصادي
اللي ما لهوش حدود دا،
اللي هو بيأدي في الآخر
لأن حياة الناس الفعلية ممكن تبقى أسوأ،
"ما دام إجمالي الدخل القومي بيزيد،
يبقى احنا كدا في السليم."
طب وبعدين بقى، صديقي الإنسان،
في القصة دي؟
إذا كانت المعلومات الرقمية
اللي بنشوفها حوالينا دي،
سواء على مستوى الدول أو الأفراد،
ممكن تبقى مضللة أو مش بتعبّر
عن الحقيقة بدقة ووضوح، زي ما بنفتكر،
نعمل إيه طيب؟ نبطّل نقيس ونحسب،
ونرمي علم الرياضيات والإحصاء دا في الزبالة؟!
أنا ما قُلتش كدا، صديقي الإنسان،
ما تقوّلنيش كلام أنا ما قُلتهوش، لو سمحت!
أنا قُلتلك بس إن المؤشرات دي
فيها عدد من المشاكل،
لكن دا لا يعني خالص
إنها ما لهاش فايدة برضه،
لو جيت تفكر في المؤشرات الرقمية دي
على المستوى الدولي،
هتلاقي إن هي أكيد بتفيد فعلًا
في إن الدول تاخد
قرارات محسوبة ومدروسة في صالح شعوبها،
وأكيد هتكون أحسن برضه
من إننا نضبّش كدا في الضلمة،
واحنا مش شايفين أصلًا
اللي احنا بنعمله دا هيأدي لإيه،
لأننا مش بنقيس حاجة ولا بنحسب حاجة.
وهيفضل اعتماد الحُكّام والسياسيين
على معلومات واضحة ومحددة
أحسن برضه بكتير ما يبقوا بيعتمدوا
على الفهلوة والخبرات اللولبية
والإلهام الإلهي.
"سالي إنجل ميري" دي بتقولّك
إن إشكاليات المؤشرات الرقمية دي
ممكن يبقى صعب تجنبها،
لكن ممكن تتحسّن،
ممكن دايمًا نحاول نطور المؤشرات بتاعتنا دي،
ونبني مؤشرات أقوى أو أدق
أو تشمل تفاصيل أكتر،
وممكن دايمًا نحاول ناخد بالنا
من السياقات والتفاصيل الصغيرة
اللي بتخلّي المقارنات والقياسات
أحيانًا تبقى مضللة.
لكن حتى واحنا بنعمل كدا،
ناخد بالنا إنه المؤشرات الرقمية بشكل عام،
دايمًا هتفضل ناقصة،
حتى لو كانت أفضل سلاح نعرفه دلوقتي
عشان نقيس الواقع ونقيّمه،
ودا لأن المؤشرات دي بتعتمد على بيانات،
والبيانات دي نفسها
كتير ممكن ما تبقاش قابلة للرصد أو القياس،
ولو اترصدت أو اتقاست، ممكن ما تكونش دقيقة،
وكمان لأن الأرقام،
مهما كان شكلها موضوعي،
هتفضل مخبية وراها رؤية الناس
اللي بنوا المؤشر دا وفهمهم للأمور،
وطبعًا أفكارهم ومعتقداتهم.
فمثلًا، مؤشر إجمالي الناتج المحلي
بيعكس أولويات الفترة اللي اتطور فيها،
في التلاتينات،
لمّا كانت كل الاقتصادات عطلانة مش بتتحرك،
وكان النمو الاقتصادي بالتالي
هو الأمل والهدف الأسمى للسياسات كُلّها.
ممكن احنا النهاردة
يبقى عندنا أولويات مختلفة،
ولازم نبقى بنفكر
في إننا يبقى عندنا أولويات مختلفة.
المؤشرات دي في النهاية
اللي بيحطها
هما الإحصائيين وصُنّاع القرار الكبار،
اللي قاعدين
في قاعات اجتماعات كبيرة ومُكيّفة،
وأحيانًا مش هيكونوا فاهمين أوي الأبعاد الكتير
للحاجات اللي هما بيحاولوا يقيسوها،
زي الإتجار بالبشر،
والعنف ضد المرأة، والكلام دا،
لأنهم بعيد جدًا عن الظواهر دي.
وعلى مستوى الحياة الشخصية، صديقي الإنسان،
فأنا مش فاهم ليه أصلًا
أي إنسان عاقل يحاول يفهم ذاته
من خلال الأرقام أو يحكُم على نفسه منها!
يعني، ممكن المؤشرات
بتاعة الخطوات والقراية دي
تساعدنا شوية إن احنا نسجل أو نقيس
جانب من التغيير اللي بيحصلّنا مثلًا
بين كُلّ سنة والتانية،
نشوف ازاي كنا بنقرا أكتر أو أقل
السنين اللي فاتت،
أو ازاي كنا بنمشي أكتر أو أقل،
لكن صعب جدًا أننا نستخدمه
عشان نحكم على ذواتنا،
إننا مثقفين مثلًا، أو رياضيين،
أو اجتماعيين، أو دمنا خفيف،
لأن حياتنا كأفراد
دايمًا أغنى بكتير وأعقد بكتير
من إننا نختزلها
في مجموعة من الأرقام والبيانات،
مهما كانت الأرقام دي محسوبة ازاي.
لكن دا لا يمنع برضه، صديقي الإنسان،
إن الواحد بيقعد يعدّ الـLikes والـShare
والـ"كومنتات" اللي انت بتعملها،
فيا ريت، يا ريت، ما تنسانيش في الموضوع دا!
هو دا بقى إغراء الكَمّ، مش قادر أقاومه!
فأرجوك، أرجوك، لو تعرف طريقة،
اكتبهالي في التعليقات!
وأهو حتى نزوّد عددها.
يلّا، تصبح على خير.
