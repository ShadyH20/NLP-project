والله ما أعرفه!
إيه دا؟!
إيه اللي بيحصل هنا دا؟!
إيه اللي بيحصل هنا؟
هو أنا سيجارة؟!
لا عاش ولا كان اللي يقول عليك كدا يا "رضا"!
بس ما ينفعش...
بس انت، بصراحة يعني،
فيك من الـ"كابتن بلاك" وهي بتخلص.
مين الكابتن "بلال" دا؟!
مين ابن الـ... اللي عمل كدا؟!
أنا اللي عملت كدا.
"مدحت" جالك بنفسه.
"قلبظ"؟!
أنا مش قُلتلك الأشكال دي ما تدخلش العمارة؟
والله بيه، أنا جُلتله، ما ينفعش،
وحاولت أمنعه، قام زجّني ودخل بالعافية!
وليه ما بلّغتنيش؟!
ما هو زجّني يا بيه، وجعت على الدِكّة،
جُلت أريَّحلي ساعتين.
ما جُلتلك يا بيه،
الواد "رضا" دا شرّاني.
شرّاني على نفسه،
أنا ما بأخافش من حد.
من هنا ورايح...
العمارة دي هتمشي على قوانيني الجديدة...
و"ريم"...
اللي في الرابع، مش اللي في التالت،
تخصّني.
وأي حد يقرّبلها...
يُعتبَر قرّبلي.
هأزعّله.
وعم "بَرَكة"...
عم "بَرَكة" مكاني في العمارة...
موجود هنا للظبط والربط.
إيه المسرحية اللي انتم عاملينها
انتم الاتنين دي؟!
شيلوا الصور دي، وانت ارجع
على كرتونة الـ"شيبسي" اللي انت جاي منها.
هو بيقولّي أنا الكلام دا؟!
خلّي بالك...
أنا ممكن أقولّك شتيمة،
أو أسمّعك حاجات ما تنيّمكش الليل!
أنا كدا كدا ما بأنامش الليل،
بس احتياطي...
- إيه؟!
- ألعب باليه!
يلّا يا عم "سعدني"،
أنا الخناقة دي أساسًا مش فاهم منها حاجة!
ولا يا بالونة...
لو رجعت ولقيت الصور دي،
أنا هأجرحك،
بس مش في شعورك.
ما تسألنيش هيجرحك في إيه!
ليه؟!
- الـ...
- لو قُلت شتيمة، هتبات في الشارع!
صديقي الإنسان، عايزك تتخيل معايا كدا
السيناريو اللي أنا هأقولّك عليه دا،
تخيل مثلًا، إن انت نازل تتمشّى،
لا بيك ولا عليك،
مستمتع بالأجواء الهادئة
في ساعة متأخرة بالليل،
وإذ فجأةً طلع عليك واد من العيال
اللي هما بيثبّتوا العيال التانيين دُول،
فتح عليك سلاح أبيض،
وقالّك، "اطلع يا لا باللي معاك!"
وانت بقى كنت أول الشهر، ولسة قابض،
أو لسة شاري تليفون جديد،
ما شيلتش من عليه البلاستيكة
اللي هي بتاعة الشاشة دي.
يا ترى هتعمل إيه؟
هل هتختار السلامة علشان تعدّي؟
ولّا تجازف وتبجّح في الواد،
وزي ما تيجي تيجي؟
طيب، لنفترض إنك تحت تهديد السلاح،
في تصرف، ما أقدرش أبدًا
ولا أنا ولا غيري إننا نلومك عليه،
اخترت السلامة علشان تعدّي،
طلّعت تليفونك ومحفظتك، وادّتهومله،
ورجعت بيتك تجرّ أذيال الخيبة!
مش بس متضايق، عشان الخسارة المادية،
لأ، كمان حاسس بالإهانة،
وبجرح عميق في كرامتك،
وإنك بالبلدي كدا يعني، اتعلّم عليك!
تقعد تعيد بقى الموقِف دا في دماغك،
وتقول، "يا ريتني رُحت مكتّفه
بإيدي اليمين كدا..."
هه، واخد بالك؟!
"وادّيته برجلي تحت الحزام،
وبعدين قمت لفّيت بيه،
ونزلت بيه على الأرض Super Suplex."
وبعدين تقول لنفسك،
"ما هو برضه ما كانش فيه حاجة تانية أعملها!
جايز لو كنت بجّحت في الواد،
كان هو كمان يبجّح فيا ويزعلني في وشّي!
وأنا وسامتي هي راس مالي!
وشّي بيتميز بدرجة عالية جدًا من السيمترية،
لو ضاعت، حياتي كُلّها هتضيع وراها!"
وبعدين، تقعد تفكر تاني،
وتقول إنه جايز برضه الواد
كان ممكن يجيب ورا ويخاف يكبّر الموضوع،
أو يسيبك تعدّي وخلاص،
لمّا يلاقيك بتقاوم ومش خايف،
وهتدخّله في حوارات.
لكن بعدها، ترد على نفسك وتقول،
"إنه يمكن ما كانش هيخاف ولا حاجة،
يمكن الواد كان مترمل أو مجنون أو مستبيَع،
وعادي، هيدّيني بالمطوة، مش بس في وشّي،
لأ، دا كمان في أماكن أخرى."
ما أحبش أفكر فيها،
ولا أحب، صديقي الإنسان،
إن انت كمان تفكر فيها!
وبينما انت عمّال تهري وتنكت في نفسك،
وتقلّب في دماغك كل هذه الاحتمالات الكتير،
والسيناريوهات اللي بتتفرّع عنها
سيناريوهات تانية،
بتتفرّع عنها سيناريوهات تالتة،
يخبطك سؤال وجودي،
يزوّد ألمك 3 أضعاف على الأقل،
تلاقي نفسك بتفكّر، "هل أنا جبان؟!
معقولة؟!
هل أنا فعلًا أفتقر للشجاعة الحقيقية
للتعامل مع مثل هذه المواقف؟!
يعني، هل الواد دا
ممكن يبقى أحسن منّي ببساطة،
لأنه عنده الشجاعة
إنه يخش بقلبه كدا في حوار زي دا،
ويجازف بسيمترية وشّه،
ويلقي بأيديه إلى التهلكة؟
يمكن عشان كدا الواد دا
يستاهل الـ(موبايل) الجديد بتاعي!
وأنا ادّتهوله مكافأة ليه على شجاعته!
طيب، لو أنا جبان فعلًا، ازاي أبقى شجاع؟!
ازاي يبقى قلبي جامد كدا،
ومش بأخاف بعد كدا،
المرة الجاية يعني، لو اتحطيت في موقف زي دا؟
على الأقل حتى عشان خاطر التليفون الجديد!"
أول حاجة بتخطر على بالك، صديقي الإنسان،
إنك تتعلّم الشجاعة
من الواد اللي ثبّتك دا نفسه،
بتقول لنفسك، "أنا عايز أنا كمان،
أبقى مقطّع بطاقتي زي الواد دا كدا،
وما بأخافش من حد، ولا بأخاف من حاجة."
فتبدأ بقى تدوّر عليه، عشان تقابله،
تجيب "موبايلات" غالية،
وتنزل تستناه في الشارع،
عشان تعملّه كمين،
وتقولّه، "ضحكت عليك، ماما مش في البيت!
يلّا بقى، علّمني الشجاعة!"
دايمًا بنتخيل
إن المجرمين الأشرار قلبهم ميّت،
وعشان كدا، قادرين يثبّتونا،
أو يرتكبوا جرايم أبشع حتى من كدا،
بدون خوف من رد فعل الضحية،
أو من العقاب، وبضمير مرتاح.
بس الحقيقة غير كدا خالص!
لأنه بغضّ النظر
عن الاضطرابات النفسية الشديدة والنادرة
اللي بتموّت أي عاطفة
أو شعور بالخوف أو الندم أو التعاطف،
زي اضطراب الشخصية السيكوباتية مثلًا،
فالمجرمين دُول
مجرد أشخاص عاديين بيخافوا عادي،
بالعكس، الواد اللي بيثبّتك دا 
غالبًا محتاج فلوس لأن عنده حاجة يخاف عليها،
حتى لو الكيف بس.
تصوُّرنا عن المجرمين والأشرار
كان دايمًا إنهم ناس شجعان ومقطّعين بطايقهم.
ويمكن الفكرة دي ما اتغيرتش
غير في القرن الـ20،
لمّا جت عالمة اجتماع
وفيلسوفة ألمانية مشهورة، اسمها "حَنّه آرنت"،
حضرت محاكمة ظابط نازي كبير
اسمه "أدولف أيشمان".
تخيل، صديقي الإنسان، ظابط نازي!
يعني Level الوحش في الإجرام،
أكيد الراجل دا شجاعته لا تُوصَف
في مواجهة المخاطر.
الراجل دا كان مسئول عن نقل اليهود
لمعسكرات الاعتقال،
اللي كانوا بيموتوا فيها،
بيبعت ناس بالكوم، عشان يتقتلوا بالبطيء،
من غير ما يفكر مرتين.
لكن "أرنت" لاحظت وهي بتحضر المحاكمة دي،
إنه على العكس تمامًا،
"أيشمان" دا كان شخص عادي جدًا،
شَبَه موظفين السجل المدني بالظبط،
راجل حريص جدًا في كلامه وتصرفاته،
وما لهوش في أي عَوَق.
يعني، ممكن تتكسف تجيبه في خناقة
بين مدرستين صنايع في "المطرية"!
وفوق كل دا،
ما كانش عنده مشكلة أصلًا مع اليهود،
يعني، طلع عكس ما "أرنت" متصوراه،
هي داخلة المحاكمة،
ومستنية تقابل وَحش دموي كاسر،
والقضاة والصحفيين هما كمان زيها،
عمّالين يلّفوا ويدوروا عشان يثبتوا
إن "أيشمان" دا
راجل سيكوباتي وجبلة وعديم المشاعر،
لكن الحقيقة كانت غير كدا خالص.
طيب يا عم "أيشمان" انت،
طالما انت راجل طيّب وغلبان وأهبل كدا،
جبت منين الشجاعة
اللي خلّتك تموّت الناس دي كلها؟
"أيشمان" قالّك، "والله أنا ما موّتش حد!
والشجاعة ما لهاش دخل بالموضوع.
أنا بس كنت بأنقلهم،
وما أعرفش عنهم حاجة بعد كدا،
وبأعمل شغلي زيي زي أي موظَّف في الدولة،
وبأنفّذ الأوامر."
طبعًا، صديقي الإنسان، أنا عارف
إنك متضايق من الواد اللي ثبّتك جامد،
بس خلّيني كدا بس والسكينة سارقاك،
أفكرك إن أكيد مش هنقارن الواد دا
بظابط نازي في الحرب العالمية التانية،
على الأقل، لأن الواد دا
كان واقف بيثبّتك بنفسه شخصيًا،
مش باعتلك عسكري،
وكمان، ما كانش بينفّذ أوامر حد.
الخلاصة، إن احنا ما نقدرش نقول
على "أيشمان" دا إنه شجاع،
لأنه بيدّي أوامر من مكتبه.
لكن الواد اللي ثبّتك دا
أكيد عنده شوية شجاعة، صح؟
الفيلسوف الكندي "دوجلاس والتون"
بيفرّق بين الشجاعة والغشومية،
لأنه شايف إن تصرفات جريئة كتير
أصحابها ممكن يبقوا مقطّعين بطايقهم،
لكننا ما نقدرش نقول عليها تصرفات شُجاعة،
والسبب إنها مدفوعة
برغبة في الإيذاء أو الاستعراض،
أو إشباع رغبة شاذة مثلًا.
"والتون" بيدّي مثال على دا بالمغتصِب،
المغتصِب أكيد بيتغلّب على خوفه من العقاب
ومن القيود القانونية والأخلاقية،
لكن عمرنا ما نقدر نقول عليه إنه شجاع،
يعني عمرك، صديقي الإنسان،
سمعت حد بيقول على حد "المغتصِب الشجاع"؟
الجملة غريبة شوية!
ودا في رأي "والتون"، لأن اللي عمله جريمة،
والجريمة دي مدفوعة بدافع غير إنساني،
في حين إن الشجاعة دايمًا ليها بُعد إنساني،
يعني بالنسبة لـ"والتون"،
ما نقدرش نقول على حد إنه شجاع،
قبل ما نشوف هدفه الأول
من الفعل الشجاع اللي عمله دا،
لأن الشجاعة مش زي
الخوف أو الحُب أو الرغبة الجنسية،
شعور غريزي كدا بسيط عند الإنسان،
لأ، الشجاعة نتيجة
لمشاعر ودوافع نفسية مُركَّبة بتحركنا،
زي الرغبة في حماية الأشخاص المهمين لينا،
أو الدفاع عن حقوقنا وممتلكاتنا،
وزي الشعور بالتعاطف والالتزام الأخلاقي،
ناحية ناس مظلومة مثلًا،
أو الالتزام بقيمة معيّنة
حاسين إنها مُهدَّدة،
زي قيمة العدالة،
أو الإيمان بفكرة معيّنة،
بتشكّل جزء من هويتنا وتعريفنا لنفسنا،
أو شعور بالكرامة
بيخلّينا نرفض الإهانة والذل.
وكل شجاعة بيكون ليها مَصدَر معيّن،
يعني، شجاعتك قُدّام اللي بيثبّتك
مصدرها حرصك على فلوسك،
أو إن كرامتك أولوية بالنسبالك،
وما ينفعش تتبعتر تحت أي ظرف،
ودي نفس فكرة اللي بيرفض شهادة الزور بشجاعة
حتى لو هددوه بالقتل،
عشان العدل بالنسباله أولوية،
أو المقاوم اللي بيرفض احتلال بلده،
وبيواجه الموت عشان حريته وكرامته،
مع إنه مش حابب يموت،
لكنه كاره واقع الحياة
تحت الاحتلال والظلم أكتر من الموت،
ومش قادر يتكيف مع الواقع،
لأنه لو عمل كدا واتكيف مع الواقع،
هيخسر احترامه لنفسه وإنسانيته،
والحياة من غير حرية بالنسباله
زيها بالظبط زي الموت.
كل الناس اللي أنا بأكلمك عنهم دُول
ناس طبيعية، مش مقطّعين بطايقهم،
وعشان كدا، بيخافوا خوف طبيعي،
ودا معناه إن الشجاعة
مش معناها إن قلبك يبقى ميت على الآخر،
أو ما تبقاش أصلًا مدرك للعواقب،
لأنه لو ما فيش خوف عشان تتجاوزه
أو تتغلب عليه بشجاعتك،
يبقى برضه ما فيش شجاعة،
لو انت مش خايف أصلًا من الأول،
هتحتاج الشجاعة في إيه، صديقي الإنسان؟
ودا بيخلّي شجاعة المجرم،
مهما أثارت إعجابك،
دايمًا ناقصة أو معيوبة،
لأنها غالبًا بتعتمد على الاندفاع الأعمى
وعدم إدراك العواقب أصلًا،
عشان تحقق حاجة
ممكن تكون دنيئة أو غير إنسانية،
زي في حالة المغتصِب مثلًا.
وبعدين، حتى لو كان فيها إدراك للعواقب،
يفضل وصفها بالشجاعة صعب،
لأن الفعل اللي بيتوصف بالشجاعة،
دايمًا بيكون مدفوع بحاجة نبيلة أو إنسانية.
الفيلسوف "أرسطو"
دايمًا كان بيحط الشجاعة في النُص،
ما بين الجُبن والتهور،
لأنه في التهور
ما فيش أي اعتبار لأي هدف نبيل،
ولا لتأثير تصرفاتنا على غيرنا،
زي الأمارتي اللي مستعد يخاطر
بكل حاجة في حياته،
وبمستقبله وبمستقبل عياله
في ضربة حظ، يا تصيب، يا تخيب،
أهو دا شخص بياخد مخاطر كبيرة جدًا،
بس ما فيش أي إنسان عاقل
ممكن يعتبر دي شجاعة.
الشجاع على العكس تمامًا،
بيكون مقتنع بالهدف النبيل
اللي ورا فعله دا،
ودا اللي بيخلّي "أرسطو" يقول عن جرأته إنها:
زي جرأة المجرم كدا.
إذًا، صديقي الإنسان،
للأسف، مش هتلاقي ضالتك عند المجرم،
لأن الشجاعة أولًا مش عكس الخوف،
الشجاعة مش هي إنك تقطّع بطاقتك
وما تخافش من العواقب خالص.
وثانيًا، حتى لو خُفت من العواقب،
ما ينفعش نقول على الشجاعة شجاعة،
إلا إذا كان وراها دافع إنساني أو هدف نبيل.
حلو أوي كدا، صديقي الإنسان؟
"طيب، لو الشجاعة لازملها هدف نبيل،
معنى كدا إن أنا دلوقتي
ينفع أخطف رجلي بعد الحلقة،
وأروح للواد اللي ثبّتني امبارح،
وأحط عليه وأجيب (موبايلي)؟
ما أنا عندي هدف نبيل أهو،
وهو رد الحقوق إلى أصحابها،
عايز الـ(موبايل) بتاعي يا عم!"
واحدة واحدة بس يا صديقي الإنسان كدا،
بلاش تشيّلني ذنبك،
لأنك غالبًا هتتثبّت تاني!
الشجاعة مش بس محتاجة هدف نبيل،
الجماعة كمان محتاجة تدريب وتدريج،
يعني، بتختار أتفه حاجة بتخوّفك،
وتحاول تواجهها،
وبعدين، تواجه الأصعب منها، ... وهكذا.
ما تبقاش مثلًا بتخاف من الكلاب البلدي،
وبعدين تروح تجرّ شَكَل كلب بيتبول!
يعني، فكّر مثلًا في الناس
اللي بتعمل مغامرات حقيقية
تبدو إنها محتاجة شجاعة رهيبة،
زي متسلقي الجبال كدا،
اللي بتشوفهم على "ناشيونال جيوغرافيك".
ما فيش حد من الناس دي صحي الصبح كدا،
قرر أول حاجة، "بسم الله الرحمن الرحيم،
أنا هأروح أتسلّق أصعب جبل في العالم."
لأ طبعًا، معظمهم بدأوا من نشاطات عادية،
يعني مثلًا، بيعمل Hiking عادي،
يطلع الجبل يتمشّى، ويمشّي رجله كدا ويخيّم،
في العملية دي،
بيفهم الجبل ويتعوّد على طبيعته.
وبعدين، يبدأ يجرّب التسلق
في حدود قليلة أوي،
وباستخدام حبال ووسائل أمان تانية كتير،
وبالتدريج، بيوصل للمستويات
اللي تستاهل تطلع على "ناشيونال جيوغرافيك".
ودا معناه إن جزء من الشجاعة
بييجي بالتعلم أو الاكتساب
أو التعوُّد على المخاطر.
الفيلسوفين "روبرت كامبل" و"جاي وود"
بيوصفوا الشجاعة بإنها "ذائقة سلوكية"،
يعني حاجة تقدر تطورها
بالتجربة والتكرار والخطأ،
والعامل الحاسم في دا هو تقبُّل الفشل،
إنك هتفشل كتير، وهتجيب ورا وتتراجع،
لكن كل مرة تهزم فيها خوفك،
هتحس بإنجاز كبير
يشجّعك إنك تواجه المستوى اللي بعده.
دا معناه إن ما حدش بيتولد شجاع كدا ربّاني،
وأول خطوة عشان تتحلّى بالشجاعة،
هي إنك تفهم نقط ضعفك ونقط قوّتك،
جايز مثلًا، خوفك من الكلاب
يكون بدأ لمّا كلب جري وراك،
أو عضّك وانت طفل صغير،
فلمّا تفكر فيها شوية،
ممكن تحاول تحط نفسك في مواقف
تساعدك تهزم خوفك من الكلاب،
وجايز لمّا تبطّل تخاف من الكلاب،
تحبها، وتكتشف أد إيه
هي كائنات وفية وبنت حلال،
وقيس على كدا حاجات كتير.
يعني، كام شخص مثلًا
ممكن تكون طلّعته من حياتك قبل ما تعرفه،
لأنه فكّرك بشخص أذاك قبل كدا،
وكام فرصة دراسة أو شغل ضيّعتهم من إيدك،
عشان اترفضت في وظايف شبههم،
أو عشان لسة ما فهمتش
خوفك من الرفض، واتعاملت معاه.
التدريب على الشجاعة
مش معناه أبدًا إنكار الخطأ،
ومش معناه إنك ما تحطش
احتمال للأذى أو الرفض في حسابك،
بالعكس، غالبًا هتتعرّض لدا،
مرة واتنين وتلاتة،
لكن تركيزك بيكون على إنه
النتيجة الكويسة اللي نِفسك فيها،
لو حصلت، فهي تستاهل المخاطرة فعلًا،
زي متسلق الجبال كدا
اللي بينط من صخرة لصخرة،
وهو ممكن ينزل على رقبته يكسرها،
بس لو النطة ظبطت معاه،
هتدّيله إحساس بالإنجاز
ما فيش حاجة تانية ممكن تعوّضه.
وهو الراجل أعدّ نفسه كويس للحظة دي،
ونط نطات كتير أصغر
قبل ما ينط النطة الكبيرة.
أستاذة الأنثروبولوجيا "كاثرين بلات"،
بتقسّم تعلُّم الشجاعة لـ5 مراحل،
أول مرحلة هي "المصارحة"،
إنك تصارح نفسك بمخاوفك
وتعترف بإنك جبان في حاجات معيّنة،
وإنك ما تدّيش لنفسك مبررات وهمية
تحمّل الناس التانية بيها مسئولية جُبنك.
تاني مرحلة هي "الوعي بالاختيار"،
يعني، إنك تبقى مدرك
إنك انت اللي بتختار تجرب إيه وتتجنب إيه،
انت المسئول عن حياتك،
ولو ضاعت في الخوف،
هتبقى انت اللي ضيّعتها،
وإنك واعي بالمخاطرة،
وحابب النتايج اللي هتاخدها،
والتغيير اللي هيحصل في حياتك،
لو اتصرفت بشجاعة.
تالت مرحلة هي "الرؤية"،
إنك تتخيل نفسك شجاع،
تتخيل نفسك بتتصرف التصرف الصح
في المواقف اللي بتخوّفك،
عشان تحاول تقلّد الصورة اللي في خيالك.
ورابع مرحلة هي "النِيّة" أو "الدافع"،
إنك تحاول وتجرب وتغلط،
لحد ما توصل للي انت عايز تعمله.
وخامس مرحلة، صديقي الإنسان،
هي "قرار التنفيذ"،
إنك تشوف أقرب فرصة متاحة أو موقِف
ممكن يسمحلك تتصرف بشجاعة،
وتحاول إنك تنفّذ فيه
تصوراتك الجديدة عن نفسك،
وتفشل مرة واتنين وتلاتة، لحد ما تظبُط،
وتبقى أخيرًا عادة
وحاجة بتعملها بشكل طبيعي.
عالم النفس "شيلدون كورشين"
وطبيب النفس "جورج رف"
اللي اشتغلوا على التأهيل النفسي
لرواد الفضاء الأمريكان في الستينات،
لاحظوا إن أكتر حاجة
بتقلل خوف وتوتر رواد الفضاء،
وبتدّيهم ثقة وشجاعة، عشان يتحمّلوا
صعوبة وعزلة الحياة في الفضاء لشهور طويلة،
هي التدريب على كل السيناريوهات المحتملة،
دا بيدّيهم إحساس بالأُلفة مع المشاكل،
وإنهم مستعدين لأي مفاجآت.
نفس الكلام دا بيقوله
عالم النفس الجنوب أفريقي "ستانلي راشمان"،
اللي شايف إنه مش بس الناس
اللي اتدربت كويس على حاجة مش بتخاف منها،
لأ، دا كمان الناس عمومًا
لو اتعوّدوا على أي حاجة، هيبطّلوا يخافوا منها،
وبيدّي مثال على دا بالحرب،
وازاي الناس بتواصل حياتها
في أصعب الظروف تحت القصف،
حتى لو عانت بعد كدا
من اضطرابات نفسية شديدة،
زي اضطراب كرب ما بعد الصدمة مثلًا،
لكن وقت الحرب نفسه،
الناس بتتكيف
علشان تركّز في توفير احتياجاتها الأساسية.
بس السؤال المهم هنا، صديقي الإنسان،
هو ليه أصلًا كلامنا عن الشجاعة
دايمًا بيدور في دايرة
التثبيت والخناقات والحروب وتسلق الجبال؟
يمكن علشان الحاجات دي
بتبقى الشجاعة واضحة فيها فعلًا،
لكن دا ما يمنعش إن الشجاعة
موجودة برضه في نشاطات بشرية تانية
روتينية وبسيطة أكتر بكتير،
يعني، بدل مثلًا ما نفكر
في الجنود والفرسان والـSuper Heroes،
ليه ما نفكرش في عُمّال البُنا،
اللي هما متشعلقين في ارتفاع 50 دور؟
أو عُمّال المناجم
اللي على عمق كيلو تحت الأرض؟
أو البحّارة اللي بيقضّوا شهور في عرض البحر؟
وكل الشغلانات التانية اللي أصحابها
بيبقوا مضطرين يواجهوا المخاطر يوميًا،
عشان يوّفرولنا حاجات بنعتبرها سهلة وبديهية؟
أهي دي حتى مش فكرة جديدة،
يعني الفيلسوف اليوناني "أرسطو"
وتلميذه الأسترالي "ألسدير ماكنتاير"،
شايفين إن الشجاعة
بتحقق طبيعتنا الإنسانية ككائنات عاقلة،
وبالنسبالهم، احنا مش المفروض نكون شجعان،
عشان مستنيين مكافآة أو خايفين من عقاب،
زي الفلوس مثلًا في حالة المجرم،
أو المجد في حالة الشخص
اللي بيتسلق الجبل أو يسافر الفضاء،
لأ، احنا المفروض نكون شجعان
عشان نحقق الـPotential بتاعنا كلُّه،
عشان نوصل لأقصى إمكانياتنا
وتكتمل طبيعتنا البشرية أصلًا،
حتى لو مش بنتسلّق جبال
أو بنتخانق مع مجرمين،
وإلا هنبقى بنخون نفسنا،
زينا بالظبط زي الرسّام الموهوب
اللي رافض يتدرب أو يطور موهبته
غير بس عشان الفلوس وتصقيف الجمهور.
الرسّام دا ممكن يبقى محتاج شجاعة كبيرة
عشان يكون نفسه،
وعشان ما ينجرفش ورا الشهرة والفلوس
اللي ممكن تأثيرهم يبقى سلبي على الفن بتاعه.
تخيل معايا مثلًا، صديقي الإنسان، أم بسيطة،
قعدت 20 سنة بتحط جهدها كلُّه
وبتعلّق آمالها العريضة على بنتها،
اللي عايزاها مثلًا تطلع دكتورة،
علشان تكمّل مسيرتها في العلم،
أو بتجهزها عشان البنت دي،
ما أعرفش ازاي يعني،
بطريقة ما يعني،
هي اللي هترجّع مجد "الأندلس".
وتيجي البنت، بعد العمر دا كلُّه،
تسيب كلية الطب، وتضرب شعرها أخضر،
وتقول لأمها، "أنا هأتجه للفن التشكيلي،
هو دا شغفي الحقيقي."
مش بس البنت هنا احتاجت شجاعة
عشان تعمل دا،
لكن الأم هتحتاج شجاعة كبيرة أوي هي كمان
عشان تتقبّل المسار المختلف دا لبنتها،
وشخصيتها اللي خرجت عن الإطار
اللي هي كانت راسماه.
أهو دا نوع من الشجاعة
ممكن ما يقدرش عليه المجرم اللي ثبّتك،
ولا متسلق الجبال.
المشكلة إنه في الحياة اليومية
انت بتواجه القلق
أكتر بكتير ما بتواجه الخوف،
يعني، احنا كل دا بنتكلم
عن الشجاعة في مواجهة الخوف،
لكن القلق دا وَحش أكبر بكتير.
الفيلسوف الألماني "بول تيليش"
بيفرّق الخوف عن القلق
بإن الخوف ليه موضوع محدد،
يعني مثلًا، انت بتخاف من الكلاب،
أو بتخاف من شخص معيّن بيأذيك،
الخوف دا بيأثر فيك
في اللحظة اللي بتقابل فيها خوفك،
غير كدا، مش هيأثر على مجرى حياتك،
يعني، تقدر تهرب منه أو تبعد عنه، أو تتجنبه.
لكن القلق، صديقي الإنسان، مش كدا خالص،
القلق ما لهوش موضوع ملموس
تقدر تحط إيدك عليه، وتاخد موقف منه،
سواء مثلًا بإنك تهرب منه، أو إنك تواجهه،
القلق هيفضل معاك في أي مكان هتروحه.
القلق خوف، بس خوف موجّه
ناحية حاجات عامة جدًا،
أو توقُّع للخطر في العموم،
وإحساس بتهديد من المستقبل بشكل عام.
الشخص اللي عنده رهاب اجتماعي مثلًا،
مش بيخاف من شخص معيّن موجود في المكان،
هو قلقان من فكرة
وجود الناس حواليه بشكل عام،
وإنهم بيحكموا عليه وبيخضعوه للتقييم
وبيبقوا مركّزين مع شكله وأدائه،
فهو حاسس بخطر وتهديد
إن حُكمهم عليه ممكن يبقى غلط، أو حُكم قاسي،
مع إن كدا كدا
ما حدش مركّز معاه أصلًا ولا نيلة،
لكن التوقع دا بيفضل محسسه بالقلق،
حتى لو شال كل الأشخاص اللي في الأوضة،
وبدّلهم بناس تانيين غيرهم.
عشان كدا، "تيليش" بيقول
إن أول خطوة لعلاج القلق،
هي تحويله لخوف،
لأنك في مواجهة الخوف تقدر تبقى شجاع،
وتقدر تتعامل معاه.
فالأم مثلًا، اللي بنتها قررت
تبقى فنانة تشكيلية دي،
هي مش حاسة بالخوف من بنتها،
هي حاسة أكتر بالقلق إن خروج بنتها
عن المسار اللي كان في دماغها دا،
ممكن بس يبقى هو البداية،
وبعد كدا، البنت ممكن تبعد أكتر وأكتر،
لأنها ممكن مثلًا، تروح تدمر نفسها،
أو تتمرد تمامًا على أمها،
وتقطع علاقتها بيها،
وتبقى الأم خسرت بنتها للأبد.
الغريب إنه أحيانًا ممكن القلق دا
يتحقق فعلًا في الواقع،
ودا لو الأم ما اتدخلتش
عشان تتعامل معاه بشجاعة في الوقت المناسب.
الأول، هتحاول إنها تحول القلق دا
لخوف من حاجة ملموسة،
مثلًا، إن بنتها تكرهها،
أو إنها تسيبلها البيت وتمشي.
وبعدين، تواجه الخوف دا بشجاعة،
وتتقبّل إن بنتها في كل الأحوال
مش هتبقى امتداد ليها مثلًا،
وتتقبّل كمان إنها كانت طول السنين،
لمّا كانت بتحاول
ترسم بالتفصيل مستقبل بنتها،
كانت بتراهن رهان خسران،
ودلوقتي،
جه الوقت إنها تواجه الاختلاف بشجاعة،
وتواجه حقيقة إنها لازم تتعلم تسيب إيديها،
وإنها مش هتقدر تسيطر على كل حاجة،
ومع غياب السيطرة دا،
هتقلق من كل السيناريوهات
المُحتمَلة وغير المُحتمَلة،
اللي هيبقى لازم تواجهها بشجاعة برضه.
"بول تيليش" كان شايف إن القلق
جزء من بِنية الوجود نفسه،
الإنسان كائن محدود ومعرّض للألم والمرض،
وكدا كدا، هيخسر كل حاجة في حياته،
ودا لسبب بسيط، إن كلنا في الآخر بنموت.
والشجاعة في مواجهة الحالة دي
ممكن تبقى أصعب أنواع الشجاعة على الإطلاق.
مهمة الشجاعة في الحالة دي
هي تأكيد الذات ضد القلق دا،
القلق من الموت ومن الخسارة،
لأن البديل الوحيد لدا
هو اليأس والاكتئاب والحياة في الأوهام.
"تيليش"، صديقي الإنسان،
بيلخص كل أنواع الشجاعة
اللي عرفها البشر في نوعين،
النوع الأول بيسمّيه "شجاعة الوجود كجزء"،
والتاني بيسمّيه "شجاعة الوجود كفرد".
شجاعة الوجود كجزء دي
هي الشجاعة في إنك تكون جزء صغير
من حاجة أكبر منك بكتير،
مثلًا، عيلتك، أو مجموعة من البشر،
أو مجتمع كامل،
في حين إن شجاعة الوجود كفرد،
هي شجاعة إنك تكون نفسك،
في مواجهة العيلة، أو مجموعة من البشر،
أو مجتمع كامل برضه.
قد يبدو ليك إن الاتنين عكس بعض،
لكن دايمًا معظمنا في حياته
بيبقى محتاج النوعين في نفس الوقت،
مش كل الناس بتقدر تتقبل أو تفهم
فكرة إنك جزء من حاجة أكبر منك،
لأن بالتالي المجتمع الأكبر دا،
أو العيلة، أو المجموعة السياسية
اللي انت فيها مثلًا،
ممكن يبقى ليها سُلطة عليك،
وإنك تتقبل السُلطة دي بشجاعة،
لمّا تكون اخترت،
وعندك رغبة وإرادة حقيقيين
إنك تكون جزء من المجموعة دي،
وفي نفس الوقت، لازم يكون عندك الشجاعة
اللي تخلّيك ما تدوبش في المجموعة دي،
وتسمحلك إنك تقدر تشوف اختلافك وفرديتك،
حتى مع فهمك
لأنك في النهاية فرد من مجتمع أكبر.
ياه، صديقي الإنسان!
هو احنا اللي جابنا هنا؟!
احنا مش كنا بادئين من عند الواد اللي ثبّتك،
وبنفكر ازاي نرجّع الـ"موبايل"؟
وما كناش هنعرف نرجّعه من غير حبة شجاعة؟
بس الشجاعة ما طلعتش بتتخلص في القلب الميت،
لأنها لازم تكون في مواجهة
خوف حقيقي انت حاسس بيه.
وكمان، ما طعلتش مجرد التعوُّد على المخاطر،
لأنك ساعتها برضه، هتبقى بطّلت تخاف،
ومش هتبقى محتاج شجاعة.
"أيوة، طب أمّال الشجاعة طلعت إيه؟"
اصبر، صديقي الإنسان، اصبر! أنا جايلك أهو.
الفيلسوف الكندي، بتاع أول الحلقة،
اللي هو "دوجلاس والتون" دا،
بيقولّنا إن الشجاعة
حاجة كدا شَبَه رباطة الجأش،
يعني التجريب والصمود
وإنك تاخد قرارات موزونة ومحسوبة،
في مواجهة الخطر والألم والضغط العصبي،
ودا بييجي من تمييزك
للقرارات المبنية على الخوف أو الغريزة،
وإنك تفصلها عن القرار العقلاني والصح
في الموقف اللي انت بتمُرّ بيه،
وتقدر ساعتها إنك تعمل الصح فعلًا،
يعني "غسّان مطر" كان عنده حق.
الشجاع في الحالة دي هو الشخص المستعد،
دايمًا مستعد للخوف،
وقادر يخاطر عشان يحقق طموحه
أو يدافع عن قِيَمه وقناعاته،
وعن نفسه وعن غيره ضد الظلم والاستغلال،
مستعد كمان يفهم نفسه
ويعترف بمشاكلها ويحاول يعالجها،
ومستعد يفهم الآخرين على حقيقتهم،
مش على أساس أفكاره المُسبَقة عنهم.
وأهمية الشجاعة مش بس
إنك من غيرها ممكن تخسر كتير في حياتك،
يعني، يا ريتها بتيجي على أد الـ"موبايل"!
لأ، دا المجتمع كلُّه والحضارة
ممكن تكون مستحيلة
لو كل الناس رفضت
فكرة التحدي والمخاطرة ومواجهة الخوف،
ولو كل الناس اتصرفت
على أساس حساب المنافع وبس.
تخيل شكل العالم
من غير شجاعة العلماء في المخاطرة بحياتهم،
أو في مواجهة السُلطة
اللي رفضت اكتشافاتهم مثلًا!
أو شجاعة المناضلين الثوريين
في تحدي الاستعمار والظلم.
أو شجاعة الإنسان العادي في حياته اليومية
في مواجهة المرض والكوارث.
أو حتى شجاعتي أنا، صديقي الإنسان،
في حالة عزوفك
عن الـLike والـShare والـSubscribe،
واستمراري، رغم كل شيء،
في تقديم المحتوى دا علشانك.
بس الموضوع دا
ممكن يبقى محتاجله حلقة تانية لوحده،
فخلّيه بقى مرة تانية،
عشان ما أطوّلش عليك.
في النهاية، أحب، صديقي الإنسان،
أفكرك بمشهد جميل،
من  مسلسلك المفضل Game of Thrones،
لمّا "نيد ستارك" خد معاه
ابنه الصغير "بران" لأول مرة،
وهو بينفّذ حُكم الإعدام على واحد من الناس،
وأثناء ما كان "نيد ستارك"
بينفّذ حُكم الإعدام،
كان إخوات "بران" الكبار
اللي هما "جون" و"روب"
بيتجادلوا إذا كان الراجل اللي هيتعدم دا
خايف ولّا شجاع.
ولمّا انتهى "نيد" من قطع رقبة الراجل،
وراح يتكلم مع ابنه الصغير "بران"،
سأله "بران" عن الراجل،
هل كان خايف ولّا شجاع؟
فـ"نيد ستارك" قالّه، "إيه رأيك انت؟"
فسأله "بران"، قالّه،
"يا أبي، هل يُمكن للمرء
أن يكون شجاعًا وهو خائف؟"
رد عليه "نيد ستارك" رده الجميل،
وقالّه،
"يا بُنيّ، لا يُمكن للمرء أن يكون شجاعًا،
إلا وهو خائف."
