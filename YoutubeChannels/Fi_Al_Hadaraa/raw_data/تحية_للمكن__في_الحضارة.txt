ماشي!
ماشي!
لمّا أشوفهم على السلم، حاضر!
يا حاج، يا حاج انت قاعد ساكت بقالك ساعة!
عمّال تفرك في الموبايل. فيه إيه؟ وتّرت أمي!
بصراحة، فيه كارثة بتحصل في العمارة،
وأنا مش لاقي حد غيرك أتكلم معاه.
إيه؟ فيه فيران على السلم؟
عادي. دول موجودين من زمان.
دول حتى أقدم من سكان العمارة ذات نفسها.
- إيه دا، بجد؟
- موضوع مهم أكتر من موضوع الفيران دا.
موضوع ممكن يهد العمارة دي على اللي فيها.
طب ما انت فعلًا جايلك أمر إزالة
وعامل من "بنها"!
- فيه أكتر من إن احنا هنتشرد؟
- آه، فيه. فيه يا "محمد".
ما هو كدا ما فاضلش غير نهاية العالم.
وما أظنش إن المعلومة دي عندك، بصراحة.
بُص...
أنا هيبتي، في العمارة،
بقت بعافية شويتين. فاهمني؟
هيبتك انت؟ يا حاج!
يا حاج دا انت عامل الأسانسير بتذكرة!
هو فيه حد بيعرف يكلمك؟
مهو دا اللي مجنني!
السكان تقابلهم من هنا يا أخويا على السلم،
يسمعوا الكلام ويبقوا زي الألِف،
تيجي تطلب منهم حاجة على جروب "الواتس"،
- ينفّضولك ويعملولك زنزبار!
- زنزبار!
آه، زنزبار، تخيّل؟
آه، يعني هيبتك الإلكترونية متذبذبة شوية؟
أيوة، أيوة، متذبذبة. هي متذبذبة دي!
بس متذبذبة كتير شويتين. أعمل معاهم إيه؟
بُص يا حاج، الناس على النت،
محتاجة اللي يلفت انتباهها،
وأكيد كلامك عن العمارة
والصيانة والشغل اللي يقرف دا
ما حدش هيحب يقراه.
الناس عايزاك جديد يا حاج،
انت دايمًا محتاج تخطف عينيهم بصورة،
ويا سلام بقى، لو كانت صورة مثيرة!
مثيرة! مثيرة يعني إيه، ولا مؤاخذة؟
اوعى يا ابني تكون حاجة شمال!
أنا راجل حاجج بيت الله.
مثيرة للانتباه يا حاج. ما تقلقش،
انت أصلًا ما يجيش منك إثارة أكتر من كدا.
خلّيني أجرّب.
عم "شلبي"، صحيح، هو الفيران
اللي في العمارة، اللي بتقول عليها دي
بجد ولا كنت بتهزر؟
تعايش.
تعايش.
أتعايش؟!
أحلى مسا على الناس الكويسة!
صديقي الإنسان، والله كنت لسة في سيرتك
إيه يا عم؟ 24 ساعة أونلاين على الفيس؟
إيه يا صديقي؟ 
فهّمني بتعمل في نفسك كدا ليه؟
آه، طبعًا.
وأنا هعرف ازاي إنك 24 ساعة أونلاين؟
ما أنا كمان زيك دلوقتي.
الواحد بقى ماسك الموبايل مش عارف يسيبه
كأنه عليه حُكم كوتشينة!
عارف بقى، صديقي الإنسان، لمّا حد ييجي يقولّك 
اعمل حاجة تنفع بدل قعدتك على النت،
أهي دي مش حقيقة.
أهو الولا حاجة اللي بنعملها على النت دي
طلعت بتنتج قيمة، آه والله.
يعني لما انت مثلًا، بتخش تحط لاف
على صورة "سحر" ولّا فيديو "أحمد"،
أو تعلّق على فستان الفنانة "نيللي"
في مهرجان "قرطاج" السينمائي،
انت كدا بتنتج قيمة، وقيمة يعني فلوس.
انت طلعت بتعمل حاجة مفيدة، صديقي الإنسان.
يقولّي واحد، "انت بتقولّي كدا
عشان أعمل لايك وشير للفيديو بتاعك."
أقولّك، صديقي الإنسان،
والله، مش الفكرة، احنا مفيش بيننا الكلام دا.
أينعم، أنا كمان باكل عيش من ورا انتباهك، 
بس أنا بحبك، صديقي الإنسان.
فيه ناس بتاكل عيش من ورا انتباهك،
وما بتحبكش، بصراحة بقى.
شوف انت بقى هتروح تعمل لايك وشير لمين.
خلاص طيب، دعنا دلوقتي
من هذا الابتزاز العاطفي، وخلّينا في المهم.
قعدتك على النت بتنتج قيمة وبتجيب فلوس،
لأن الشركات بتجمع بيانات عنك وسط بيانات 
مئات الملايين من المستخدمين الباقيين،
والبيانات دي بتتباع بفلوس،
لأهداف كتير، أهمها الإعلانات.
وكل ما البيانات زادت، كل ما الربح زاد،
سواءً بالنسبة للشركات،
اللي بتلم البيانات دي وتبيعها،
زي "فيس بوك" و"إنستجرام"،
أو الشركات اللي بتشتري البيانات
عشان تساعدها إنها تبيعلك البضاعة اللي عندها.
تبقى انت لسة مشيّر بوست، بتقول مثلًا،
"ما أجمل قهوة الصباح مع (فيروز)!"
ما فيش 5 دقايق تلاقي إعلان "بُن العميد".
طب استنوا أفطر طيب!
لحقتم تبعتوا البيانات لبعض إمتى؟
بس الشركات دي بتلاقي نفسها
قُدّام مشكلة عويصة.
ازاي تضمن إنك تفضل
فاتح الـ"فيس" 24 ساعة زي العواطلية،
وعمّال تدوس لايك هنا،
وشير هنا، وسبسكرايب هنا،
عشان تفضل تبعتلهم في بيانات بلا توقف؟
الحل ببساطة
هو في المحتوى البسيط والسريع والجذاب،
لأني لو اديتلك محتوى عميق، هتقعد تضيع وقتك
في التأمل بدل ما تكمل سكرولينج.
والوقت والانتباه دول،
هو عايزهم منك، صديقي الإنسان،
اللي هو ما حدش يقف يتأمل هنا، لو سمحت،
دا مكان أكل عيش.
شوفت انت مثلا فيلم
زي "جادفاذر" أو "العرّاب"؟
اللي كسّر الدنيا لمّا نزل في السبعينات؟
لحد دلوقتي فيلم محبوب جدًا، ومش نخبوي،
بالعكس، كل الناس بتحبه،
غالبًا، صديقي الإنسان، انت بتحبه.
أبوك ممكن يكون بيحبه،
الدكتور بتاعك في الكلية بيحبه.
حتى السايس اللي تحت عمارتكم، لو شافه هيحبه.
لكن هل فيلم زي دا لمّا تشوفه،
هيخلّيك نشيط على السوشال ميديا؟
مستحيل. دا انت يا دوب هتشوف الفيلم،
دماغك هتتعبى، وحيلك هيتهد،
بالكتير تدخل تقوم كاتب بوست كلمة ولّا اتنين
عن الطليان ولاد الجنية دول،
وتنام لتاني يوم العصر.
الله؟ طب أُمال ازاي صديقي الإنسان
بقى غزير الإنتاج كدا؟
دا احنا لو جمّعنا بوستاته في كتاب
هتطلع أكبر من الأعمال الكاملة
بتاعت "محمد حسنين هيكل".
ازاي قدروا ولاد اللذين،
بتوع "فيس بوك"، يقنعوه إنه هو يعمل كل دا؟
بالك انت لو واحد زي "فرانسيس فورد كوبولا"،
دا اللي هو عمل فيلم "جادفاذر" دا،
جه النهاردة اشتغل في صناعة المحتوى،
مش هيعرف يعمل حاجة.
كل حاجة اتغيرت،
الوسيط اتغير، والأسلوب اتغير.
الناس ما بقتش محتاجة تروح
السينما والمسرح وقاعات الموسيقى والمكتبات،
لمّا يحبوا يتفرجوا أو يقروا ولّا يسمعوا
حاجة معينة همّا عايزينها.
لأ، دا الإنتاج الإعلامي والثقافي والفني كله
بقى ناطط في كل مكان في حياتك
في البيت، في الشغل،
في السرير، في الحمّام. الله؟
طول ما الهباب، التليفون،
اللي انت ماسكه في إيدك دا.
أهو الإنتاج الثقافي والإعلامي والفني
اللي بيطلعلك على الموبايل دا كله،
ممكن نسميه، "إنتاج العلامات".
ولا مؤاخذة، صديقي الإنسان،
حُطّلي خط تحت "إنتاج العلامات" دي.
المنتجات الثقافية كلها
زي الأفلام والأغاني والكتب
بتتكون من صور وجُمل لغوية أو جُمل موسيقية،
الجماعة بتوع فلسفة اللغة
بيحبوا يسموها "علامات"،
لأن العلامة شغلتها
إنها تشاورلك على معنى أو موضوع
أو تلفت نظرك لحاجة قديمة مثلًا،
تخلّيك تفكر في حاجة جديدة مثلًا،
تفتّح مخك يعني.
المصطلحات دي استخدمها فلاسفة
زي "تشارلز ساندرز بيرس"،
أهو الراجل دا ماسابش حاجة إلا إمّا كتب فيها،
ورغم كدا ما حدش كان يعرفه وهو عايش تقريبًا.
واستخدمها برضه "فرديناند دي سوسيور"،
ودا عالم لغويات سويسري،
هَبَل الفرنساويين في دماغهم،
من ساعة ما قروه، وهما مش بيكتبوا حاجة
غير لمّا يشاوروه فيها الأول.
الاتنين دول هما اللي اخترعوا
خيالنا الحديث عن العلامات.
يقاطعني صديقي الإنسان قائلًا،
"ما تقول يا عم الحاج، عملوا إيه الناس دول؟"
صديقي الإنسان، هما عملوا حاجة
تأثيرها واصل لحد عندك انت شخصيًا.
وهي إن الكلمة، أي كلمة، بتشاور على معناها.
والجملة الموسيقية ممكن هي كمان تبقى بتشاور
على شعور معين أو صوت في الطبيعة،
أو بتشاور حتى
على جملة موسيقية تانية جات قبلها.
والصورة في الفيلم بتشاور على موقف
ممكن يحصل في الواقع، وهكذا.
يعني، أي حاجة بتعدي عليك وليها معنى
تبقى علامة.
تقولّي، "اديني مثال"،
أقولّك يعني مثلًا، الجبل لمّا تطلعه مع أصحابك
في "نويبع"، دي مش علامة.
لكن كلمة "الجبل" لو مكتوبة قدامك على حيطة
في الشارع، أو على ضهر توكتوك تبقى علامة.
حتى تلاقي الناس بيصوروا الحاجات دي
ويحطوها كوفر لبروفايلاتهم على الـ"فيس بوك".
واخد بالك؟ طب إيه المشكلة بقى
في موضوع العلامات دا؟
المشكلة إن العملية بقت ماشية،
إني أدّيك علامة، وانت تديني علامة. واخد بالك؟
واحنا الاتنين بقى نفتح التايم لاين،
نلاقيه متروس علامات،
زمان كان عشان تنتج علامة تلفت بيها الانتباه،
تعمل فيلم "جادفاذر"،
النهاردة، انت تقدر تعمل علامة بنفسك
تلفت بيها الانتباه
من غير ولا ملّيم، صديقي الإنسان.
بس عشان يوصلّوا الواحد
إنه يفضل دايما فاتح السوشيال ميديا
وشغّال إنتاج علامات وإرسال بيانات،
كان لازم المواقع دي
تعمل علامات سريعة وخفيفة وتتنقّل بسهولة،
عشان تبقى قاعد على السوشيال ميديا،
لقيت بوست، خُد لايك،
لقيت كوميك، خُد شير،
لقيت "رونالدو" طالع بيقولّك، أنا خلّصت
الإنجازات في "أوروبا"، وجاي أخلصها هنا،
تقوم مدّيله هاها،
وباعته لـ"رجب" صاحبك يدّيله هاها هو كمان.
أهو كل العلامات اللي قولناها دي،
غالبًا لا ترتقي إنها تبقى مفاهيم
ولا أفكار شبه مكتملة حتى.
هي زي ما تكون كدا جرس بيرن،
فيطلّع منك استجابة معينة،
زي الاستجابة الشرطية بتاعة "بافلوف"،
اللي كلمتك عنها قبل كدا،
بس انت بتنسى، صديقي الإنسان،
مش مشكلة، ولا يهمك.
"بافلوف" دا، صديقي الإنسان،
كان، أجارك الله، بيعمل تجارب على الكلاب،
اتشهر بسببها وأخد جايزة "نوبل" في الطب.
كان بيعلّم الكلاب ويعوّدهم إنهم ما ياكلوش
غير لمّا يسمعوا صوت الجرس،
قعد شوية كدا، وبعدين بقى يرن الجرس
يلاقي الكلب لعابه بيسيل،
معناه إنه حصل "انعكاس شرطي"
بين الجرس واللعاب،
أول ما يسمع الجرس، لعابه يسيل.
أهو كتير من العلامات المتداولة النهاردة
على السوشال ميديا،
معمولة على طريقة "بافلوف" دا،
هدفها إنها تعمل عندك انعكاس شرطي،
اللي هو ببساطة اسمه "تحفيز الانتباه".
دا حتى فيه دراسات بتقولّك إن اللون الأحمر
اللي هو بتاع النوتيفيكيشن دا،
مختارينه بعناية
عشان الأحمر لون جذاب ومحفِّز.
في اللحظة اللي احنا بنتكلم فيها دي،
اقتصاد كامل مبني على لفت انتباهك
بالمحفزات السريعة
اللي اسمها "العلامات اللافتة للانتباه".
والعلامات دي
مش مجرد ألوان وأشكال في الخيال،
لأ، كمان ممكن تبقى تريندات، فضايح،
حواديت ما لهاش لزمة،
معمولة بس، عشان تخلّي الواحد،
لامؤاخذة يعني، لعابه يسيل.
انت نفسك، صديقي الإنسان،
بقيت بتلعب نفس اللعبة،
وبتحاول تتفاعل مع العلامات دي بنفس الطريقة.
تلاقيك مرة مثلًا، شوفت ستوري لواحدة عجبتك
تقوم رازعها 5 لاف، محاولًا لفت انتباهها،
تشوف الصورة من هنا،
تقولّها أحلى 5 علامات عليك يا جميل.
علامات دي ولّا مش علامات،
عمّال تبعتها انت كمان؟
شُفت، صديقي الإنسان، إنك مشارك في الجريمة!
وفي نفس الوقت،
العلامات اللافتة للانتباه دي،
بتسمح للناس أحيانًا
يعبّروا عن نفسهم بطريقة تقلق.
زي مثلًا، أنصار اليمين المتطرف
والإرهابيين والقتلة العشوائيين.
وعم "شلبي"!
الله يخرب بيتك يا عم "شلبي"!
يا ساتر يا رب!
لا إله إلا الله!
إيه دا؟ إيه دا؟!
فيه إيه؟
الناس عايزاك جديد يا حاج.
انت دايمًا محتاج تخطف عينيهم بصورة،
ويا سلام بقى، لو كانت صورة مثيرة!
آه! فلوس النضافة!
الله يخرب بيتك يا عم "شلبي"!
دا أنا دمّرت الراجل! هي دي الإثارة؟
المهم يعني،
فيه راجل إيطالي، كُبّارة في نفسه كدا،
عايز أجيب سيرته بقالي شوية،
اسمه "موريتسيو لاتسراتو".
الراجل دا كان في السبعينات عضو
في جماعة اسمها "أوتونوميا أوبيرايا".
اسمها يخوف شوية الجماعة دي،
بس مكانتش مافيا.
أو يعني، كانت مافيا بس من نوع آخر.
الجماعة دي، عبارة عن تنظيم عُمّالي إيطالي،
كان فيه عاركة بينه، وبين أصحاب العمل 
والنقابات والأحزاب في "إيطاليا" وقتها،
وكانوا بينظّموا
اضطرابات عُمّالية عنيفة حبتين،
وبيشجّعوا العُمّال إن هما يكسّروا المكن،
مش دا المكن،
اللي انتم جايبينه عشان ياخد مكاننا؟ طب أهو.
ويهربوا من الشغل،
ويحتلوا المصانع اللي شغالين فيها.
الفترة دي من تاريخ "إيطاليا"،
كان اسمها "سنوات الرصاص"،
وانت طبعًا شُفت فيلم "جادفاذر"،
وعارف الطليان لمّا بيتعصبوا بيبقوا عاملين ازاي.
صديقي الإنسان، لو ما شُفتش فيلم "جادفاذر"،
اعمل نفسك شُفته، وقول عليه حلو،
ما حدش هياخد باله.
المهم إن "لاتسراتو" اتورط
بأشياء مش لطيفة مع الأمن الطلياني،
مش مهم إيه هي دلوقتي،
فهرب لـ"فرنسا"، وربنا تاب عليه،
وبقى كاتب وفيلسوف كبير،
لكنه ما نسيش أفكاره القديمة عن تكسير المكن.
"لاتسراتو" رأيه إن احنا مكن،
أنا وانت يعني، صديقي الإنسان.
مكن لإنتاج واستهلاك العلامات اللافتة للانتباه
دايمًا متوصلين بالشبكة،
وطول الوقت بنتعرض لتحفيز الانتباه،
عشان نشتغل ونشوف علامات،
وننتج احنا كمان علامات.
"لاتسراتو" بيسمي الوضع دا
"العبودية الآلية".
مش بس عشان دا بيسرق انتباهنا،
لكن كمان عشان بيخلينا نفقد السيطرة على العالم،
وعلى أفكارنا ولغتنا
وطرق التعبير ولغة التواصل.
والأهم من كل دا إنها بتخلّينا احنا شخصيًا
تحت نوع من أنواع الهيمنة،
بنستهلك اللي مطلوب مننا نستهلكه،
من غير تفكير.
وفي النهاية بنغرق
في العزلة والوحدة والاكتئاب،
لأن كل واحد فينا عايش في فقاعة،
كل مكنة فينا منفصلة عن باقي المكن.
افتكر معايا كدا، صديقي الإنسان،
وانت عيّل صغير،
كان عندك مشاعر، بس لسة ما عندكش عقل،
ولا اتعلمت تتكلم ولا تفك الخط
ولا تعرف واحد زائد واحد بيساوي كام.
طيب أيامها بقى أبوك وأمك
كانوا بيشغلوا وقتك ازاي؟
كانوا بيجيبولك ألعاب ألوانها فاقعة
وبتعمل أصوات عبيطة لمّا تدوس عليها.
الموضوع دا كان بالنسبالك
كوميدي جدًا، صديقي الإنسان،
كان بيموتك من الضحك.
كنت تمسك الفرخة اللعبة من دول،
تدوس عليها، تلاقيها بتزمر، تموت من الضحك.
بعد كدا ربنا كرمك وكبرت،
وبقيت تعرف تقرا وتكتب،
وتشوف أفلام، وتذاكر،
وتحكي عن مشاعرك، وتسمع أغنية حلوة،
الفيلم اللي بتختاره، والأغنية اللي بتشغلها،
والبرنامج اللي بتتابعه، دول
كانوا اختياراتك الشخصية اللي بتعبّر
عن لغتك وعن انتماءاتك وأفكارك.
لكن قبل ما تتعلم اللغة ويبقى عندك
ذوق وشخصية وعندك مفهوم عن ذاتك،
كانت العلامات اللي بتستهلكها وانت طفل
هي الشُخليلة، تقعد تشخلل بيها بس.
طيب، ربنا كرمك وبقى عندك النهاردة شخصية وكيان
يخلّوك تقدر تستمتع بحاجات أعمق،
لكن "لاتسراتو" بقى بيقولّك شغل الريلز 
والعلامات اللافتة للانتباه بتاعت النهاردة دي
بتخلّيك ترجع تشغّل دماغك
على مستوى أدني من الوعي،
مجرد تحفيز عصبي،
زي بالظبط الشخليلة اللي كانت بتسلّيك وانت طفل 
قبل ما يكون عندك أي مفهوم للذات.
على قولة راجل تاني من بتوع الفلسفة،
اسمه "جيل دولوز"،
العلامات اللافتة للانتباه دي بتعملّنا
عملية Deterritorialization...
صديقي الإنسان، أنا بقالي نص ساعة،
قاعد بحاول أقول الكلمة دي،
عملية الـDeterritorialization دي،
معناها إننا بنتعرض للانتزاع والتهجير
من الثقافة واللغة والخطابات المستقرة.
يعني زي ما اللاجئين بيتهجروا كدا من بلادهم،
ويسيبوا الأرض المستقرة 
ويسيحوا في بلاد الله،
فاحنا بنتهجر ثقافيًا برضه،
بنسيب العلامات المستقرة
والمعاني الراسخة اللي اتعلمناها،
ونسيح في العلامات اللافتة للانتباه.
طب تفتكر كدا هل دي
تبقى حاجة وحشة ولّا حلوة، صديقي الإنسان؟
والله، هي وحشة الحقيقة.
بس "لاتسراتو" متفائل برضه،
لأنه شايف ان جزء من الانفصال
عن الجذور اللي احنا بنعمله في نفسنا دا،
هيخلينا نخترع أساليب جديدة للتواصل والتفاعل
اللي تخلّينا نقدر نزعزع المنظومة الأبوية
بتاعت المجتمع اللي احنا فيه.
يعني حتى مع إن النظام دا بينزعنا من جذورنا
بس مش هيقدر يستحمل مع الوقت
الكم الهائل دا من العلامات الكتير.
والناس هتلاقي من خلالها طرق مختلفة برضه
للمقاومة والخروج عن هيمنة أي سُلطة،
إن شاء الله يعني! لأن مفيش حد يقدر يتحكم
في العلامات الكتير دي اللي بتتكاثر كل يوم
حتى لو كانت الحد دا
هو اللي اخترع العلامات دي بنفسه.
والله كلام جميل، بس مشكلته، صديقي الإنسان،
إننا على الحال دا بقالنا ييجي 20 سنة،
ومفيش حاجة بتتغير،
الناس بيتفرقوا أكتر، وانتباهم متشتت،
ومش قادرين يشوفوا أبعد من التريند.
حتى الدعوات اللي كانت تقدمية،
زي مكافحة العنصرية والنسوية والحفاظ على البيئة،
هي كمان بقت تريند وعلامة لافتة للانتباه.
يا عم دا "هوليوود" و"نتفليكس" 
بقوا دلوقتي من المناضلين!
وفي نفس الوقت العلامات اللافتة للانتباه دي
بتسمح للناس أحيانًا
يعبّروا عن نفسهم بطريقة تقلق،
زي مثلًا أنصار اليمين المتطرف
والإرهابيين والقتلة العشوائيين،
وعم "شلبي"، والجنان دا كله.
