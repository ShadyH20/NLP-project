بقى دي آخرتها يا أستاذ "أشرف"؟!
أنا أتعامِل المعاملة دي؟!
لا، لا، لا، لا!
الكلام دا ما يتعملش معايا!
اليافطة إذا ما كانتش تتعلّق بُكرة الضُهر،
فلوسي تبقى عندي.
سلام عليكم!
أستغفر الله العظيم يا رب!
أستغفر الله العظيم!
روّق كدا يا عم "شلبي"، واستهدا بالله!
دا أنا هأطربقها فوق دماغهم!
اهدا بس كدا!
هما مين دُول؟ وهتطربق إيه؟
أستغفر الله العظيم!
بيخلّوا الواحد يحكي حكايات
هو مش عايز يحكيها!
لأ، بُص، لو الموضوع فيه أعراض، ما تحكيش!
أطوال إيه وأعراض إيه يا "سعدني"؟!
أعوذ بالله!
أنا بس مش عايز أضيّع الثواب.
هو لو الموضوع فيه ثواب،
أعتقد إنه ضاع
بعد كمية السَبّ اللي في التليفون دي!
احكيلي بس إيه اللي معصّبك.
انت عارف انت المستوصف
اللي بيفتح على أول المنطقة؟
بقى الدوشة دي كلها عشان مستوصف؟!
دا أنا كنت بأحسبه منتجع صحي!
دا بقالهم سنين بيبنوه!
مهو بيقولّك حصل عَجْز في الميزانية،
والموضوع بقى يتأجل.
يا ساتر!
طلع بقى الحاجّ "عبد الرحيم" بتاع الفراخ
اتبرع بـ100 ألف جنيه.
آه، آه، ما أنا شُفت اليافطة مكتوب عليها اسمه.
ما شاء الله عليه، رجل خيّر أوي!
الحاج "خليل" بقى الفكهاني يسكت؟ لأ.
راح متبرع بـ150 ألف جنيه.
أيوة برضه، ما أنا شُفت اليافطة،
ما أنا بأعرف أقرا يا عم "شلبي"، اسمه مكتوب.
انت بقى إيه علاقتك بالموضوع دا؟!
هُنا بقى تكمُن زتونة المشكلة...
- أيوة؟!
- إنك فاكرني إني ما ليش علاقة بالموضوع.
المستوصف بتاعك ولّا إيه؟!
ما أنا اتبرعت، زيّي زيهم.
- انت يا عم "شلبي"؟!
- آه.
- اتبرعت لمستوصف؟!
- أيوة يا "سعدني".
انت فاكرني إيه؟!
أنا برضه إنسان، وبأحب الخير للغير.
أنا مُحرَج منك والله!
أنا آسف على كل الفترة
اللي اعتبرتك فيها راجل قذر وحلّوف،
وعبد للجنيه!
إن بعض الظَنّ أثم.
بس ما قُلتليش برضه يعني،
انت إيه مشكلتك؟!
رفضوا تبرعك؟!
رفضوا يعملولي يافطة.
ناكرين الجميل!
أنا أتبرع، وما يتعملّيش يافطة؟!
هو أنا أقل من "عبد الرحيم" ولّا "خليل"؟!
"(أبو مرعي) السوري"
برضه عملوله يافطة، أنا شُفت.
تيجي عندي أنا، ويبطلوا يُفَط؟!
ليه؟! هو أنا اسمي مُخِلّ بالشرف؟!
أنا الحاجّ "شلبي" على سِن ورُمح!
والله يا عم "شلبي"، انت المفروض تتبسط،
يعني انت عاملها لله ولمصلحة الغلابة،
ما تولَع اليافطة!
أنا معاك.
بس اليافطة برضه
مش هتأثر على مصلحة الغلابة أوي يعني!
وهتزوّد في مصلحتك.
قول، قول، ما تتكسفش!
مشكلة ضرايب، صح؟!
أنا برضه والله كنت شاكك في موضوع الخير دا!
يا ابني، أنا بأحب الخير للغير،
هأتجاحد على نفسي؟! دا يبقى حرام.
بس بقى، بس، بس! بس!
كفاية كلام عن الحلال والحرام.
بأقشعر من القذارة!
روح يا عم "شلبي" خُد الفلوس!
طبعًا هأروح آخدها!
دُول 500 جنيه من لحمي الحي!
- كام؟!
- 500 جنيه.
كل الفيلم اللي انت عامله دا،
عشان 500 جنيه؟!
دا اليافطة لوحدها تعملّها 700 جنيه!
أنا كنت عارف!
كنت عارف إنك شبههم!
أنا غلطان إن أنا جيتلك!
روح، روح! روح، يا رب يعملولك يافطة،
ويكتبولك عليها إن انت اتبرعت بـ500 جنيه!
عشان يعرّوك زي ما عرّيت العمارة!
صديقي الإنسان، وسط الضربات الجوية
اللي بتقوم بيها "إسرائيل" على قطاع "غَزّة"،
واللي بيروح ضحيتها آلاف الأبرياء،
معظمهم من الأطفال والنساء،
وكلهم تقريبًا مدنيين،
طلع مفوِّض "الاتحاد الأوروبي"،
"أوليفر فارهيلي"،
في مؤتمر وأعلن إن "الاتحاد الأوروبي"
قرر تعليق مساعداته التنموية لـ"فلسطين"،
اللي هي تقريبًا 691 مليون يورو!
يعني، مش ثروة يعني والله يا عم "فارهيلي"!
خلاص يعني؟!
هما القرشين المعفنين دُول اللي هتذلّونا بيهم؟!
"فارهيلي" قال إن "الاتحاد الأوروبي"
باعتباره أكبر متبرع لـ"فلسطين"،
قرر يحط ملف التنمية كله تحت المراجعة.
القرار دا أثار غضب شديد جدًا،
و"الاتحاد الأوروبي" اتراجع عنه
في أقل من يوم واحد.
لكن رغم كدا، كان قرار كاشف وفاضح
ومُحرِج لـ"الاتحاد الأوروبي"،
لأنه وضّح
إن اللي بيتقال عليها "مساعدات إنسانية"،
هي في الحقيقة مش إنسانية ولا حاجة،
ومش بتتقدّم لمجرد إن دا شعب محتاجها،
وعايش تحت الحصار،
لأ، دي بتُستخدم كوسيلة
للتأديب والعقاب والتوجيه السياسي!
مش لوجه الله يعني ولا حاجة.
وبالتالي، جايز مش المفروض أصلًا
يكون اسمها مساعدات،
ولا يكون حتى اسمها تنمية.
والحادثة دي ما هياش فريدة خالص
أو ما حصلتش قبل كدا،
يعني، انت بنفسك شُفت ازاي استمر التضييق الشديد
على دخول المساعدات للفلسطينيين،
في محاولة لعقابهم
أثناء ما كانوا بيموتوا تحت القصف الإسرائيلي،
ومقطوع عنهم المّيه والنور،
ومش بيدخلّهم أكل!
الحصار الإسرائيلي على "غزة"
من قبل الحرب أصلًا،
خلّى 80% من السكان
معتمدين على المساعدات الدولية،
والنتيجة، صديقي الإنسان،
إن حتى لو "إسرائيل" مش بتضربهم بالطيارات،
فدايمًا ممكن المجتمع الدولي يستخدم
المساعدات دي كورقة للضغط ووسيلة للإذلال!
طب ليه كدا، صديقي الإنسان، يعني؟
ليه الفعل اللي المُفترَض إن هو بيتقدّم
تحت مُسمّى "المساعدة والخير"
يتحول في لحظة لحاجة منحازة أوي كدا؟!
وازاي فعل إنساني زي الرغبة في المساعدة،
يتوظف ويتحول عن مساره،
عشان يبقى أداة للتأديب والتوظيف السياسي؟!
وبعدين،
هي إيه قصة المساعدات والتنمية دي أصلًا؟
يعني، ولو "أمريكا" والدول الأوروبية دي أصلًا
من زمان بيدّوا مساعدات ومِنَح للدول الفقيرة،
أمّال هي لسة ليه فقيرة لحد دلوقتي؟!
هل دا عشان المِنَح قليلة مثلًا؟
ولّا عشان أصلًا المِنَح دي ما لهاش فايدة؟!
الحقيقة، إن مساعدات "الاتحاد الأوروبي"
للفلسطينيين مش حالة شاذة،
لأ، دا هو دا جوهر المساعدات
والمِنَح التنموية أصلًا،
ودا اللي بنكتشفه، لمّا بنبص لتاريخها.
أستاذة الأنثروبولوجيا الاجتماعية،
"روزاليند إيبن"،
بتقول إن الدول الاستعمارية
زي "بريطانيا" و"فرنسا" و"ألمانيا"
بدأت في القرن الـ19
إنها تقدّم مساعدات للدول اللي احتلتها،
وبالتالي، على ما جه القرن الـ20،
كانت المساعدات دي بتتقدم بشكل منتظم
للمستعمرات في "أفريقيا" و"أمريكا" و"آسيا"،
والدول الاستعمارية دي
كانت بتستخدم فلوسها ببساطة
عشان تبني بِنية تحتية في المستعمرات،
زي المواني والطرُق والسكك الحديدية،
وكتير من رجال الصناعة الكبار
ساهموا في المِنَح دي،
زي "فورد" و"روكفلر"،
اللي فيه مؤسسات بأساميهم
بتدّي مِنَح لحد النهاردة.
الدول الاستعمارية في الوضع دا
كانت بتطور البِنية التحتية للمستعمرات ببساطة،
عشان دا بيسهّل عليها
استغلال المستعمرات دي اقتصاديًا،
لكن الفكرة إن حتى بعد استقلال المستعمرات دي،
الدعم دا فضل مكمّل برضه
كورقة للضغط السياسي.
السبب في دا، إن بعد الحرب العالمية التانية،
العالم كان مقسوم جامد،
ما بين المعسكر الغربي أو العالم الأول،
والمعسكر الشيوعي أو العالم التاني،
وكان فيه بقى العالم التالت،
اللي هو المستعمرات السابقة
والدول اللي استقلّت حديثًا،
وكانت مش محسوبة
ولا على العالم الأول ولا على العالم التاني،
فبقوا يسموها العالم التالت.
بدأت "أمريكا" و"الاتحاد السوفييتي"
إن هما يستخدموا المساعدات والمِنَح دي
عشان يكسبوا الدول دي في صفهم،
لكن "أمريكا" اهتمت بالسياسة دي أكتر بكتير،
ودا خلّاها بقت أكبر جهة
مانحة للمساعدات في العالم كله،
والمنطِق المُعلَن للمساعدات دي
كان إن دوَل العالم التالت دي
تاخد فرصتها وتتقدم هي كمان.
وعشان ما يفضلش واضح إن المساعدات دي
مرتبطة بالمواقف السياسية لبلاد العالم التالت،
كتير من المساعدات دي
بقت مسئولية المنظمات الدولية
اللي المفروض إنها مستَقِلّة
وبتخدم مصالح جهات متعددة،
زي "الأمم المتحدة"
أو "البنك الدولي" و"صندوق النقد"،
وعلى ما وصلنا الستينات،
كانت حتى الدول الأوروبية
اللي ما كانش عندها مستعمرات زمان،
شافت أد إيه المساعدات دي ممكن تبقى مفيدة
لعلاقاتها بدوَل العالم التالت،
وبدأت هي كمان تطلّع مِنَح تنموية،
عشان تقوّي موقفها خارج حدودها.
من بداية الألفينات، حصل تغييرات معيّنة
في ميزان القوى العالمية،
أدّت لظهور فلسفة جديدة
في موضوع المساعدات دا.
واللي حصل إن بعض البلاد
اللي كانت سابقًا بتتلقى مساعدات،
بقت دلوقتي
قوى اقتصادية وسياسية مهمة في حد ذاتها،
وأبرز مثال على دا، دولة زي "الصين" مثلًا.
"الصين" كانت قبل كدا دولة بتتلقى مساعدات،
فهي عارفة المَنطِق السياسي
اللي بيحكُم الموضوع دا،
وبالتالي، لمّا تبدأ هي تقدّم
ما يشبه المساعدات،
بتشوف الموضوع دا بطريقة تانية خالص،
بتشوفه كتعاون تنموي مثلًا بين بلدين،
ما فيش فيه العلاقة الرأسمالية
بتاعة بلد كبير بيدّي بلد صغير دي،
من باب العطف يعني أو العطاء،
لأ، بتروح تقول للناس بوضوح،
"احنا لينا مصلحة عندكم،
فاحنا هندّيكم الفلوس دي
تعملوا بيها الحاجة الفلانية،
واحنا، في المقابل، هناخد كذا."
ناس كتير بتشوف المنطق المباشر دا
أحسن من منطق المِنَح والمساعدات الغربي،
اللي هو عامل نفسه فاعل خير دا!
في علاقة "الصين" بالدول الأفريقية مثلًا،
"الصين" بتتولى مشاريع البنية التحية
للدول الأفريقية،
وبتدّيهم قروض سخية أحيانًا،
في مقابل إنها تاخد منهم المواد الخام
اللي بتحتاجها في صناعتها،
وطبعًا بتاخد امتيازات كبيرة جدًا
في شرا المواد الخام دي.
طبعًا، صديقي الإنسان،
دي سياسة "إمبريالية" برضه أكيد،
بس اللي بيدافع عنها، بيقول إنها
على الأقل واضحة في أهدافها وفي لغتها،
ومش بتدّعي حاجة هي مش عليها،
لكن طبعًا هي فيها ادّعاء برضه يعني،
هي بتدّعي مثلًا إن الطرفين متساويين يعني،
يعني، "الصين" والدول الأفريقية الصغيرة
اللي بتدخل معاها صفقة زي دي،
ودا مش حقيقي طبعًا،
والواقع هو نفس العلاقات الاستعمارية
بتاعة القرن الـ19،
"أنا هأدّيك بنية تحتية
تسهّل نقل المواد الخام واستخراجها،
وبعدين هاخد منك المواد الخام دي
أستفيد أنا بيها.
وأرجعلك تاني، بعد شوية،
أبيعلك المنتجات اللي أنا عملتها
من المواد الخام دي،
وانت بتشتريها بشوية الفلوس البسيطة
اللي عرفت تعملهم بعد التنمية."
في الحالتين، فيه طرف قوي وفيه طرف ضعيف،
وفيه طرف على المدى الطويل بيطلع أقوى،
وطرف بيطلع اعتمادي أكتر وعاجز عن إنه يستقل
عن دورة المِنَح والقروض والمساعدات دي.
هتقولّي، "طيب، بس يعني في الآخر مهما كان،
المِنَح دي بتساعد الدول الفقيرة
في إنها تتغلّب على الفقر،
يعني، الكل مستفيد
حتى لو موازين القوى مش معدولة."
للأسف، صديقي الإنسان،
أنا عندي ليك أخبار هتزعلّك جدًا!
"دامبيزا مويو"، وهي اقتصادية من أصل زامبي،
اشتغلت في بنك "جولدمان ساكس" و"البنك الدولي"،
بتقول في كتابها "المساعدات الميتة"،
أو الـDead Aid،
إنه مش بس الكلام دا مش حقيقي،
لأ، دا كمان عكس الحقيقي.
فمثلًا، رغم إن "أفريقيا" اتلقّت
أكتر من تريليون دولار مساعدات تنموية،
في حوالي 50 سنة،
فهي مش بس فشلت في تحقيق تنمية مستدامة،
دي كمان حالها بقى أسوأ من قبل كدا!
أيوة، "أفريقيا" فعلًا، صديقي الإنسان،
هي القارة الوحيدة
اللي الفقر بيزيد فيها، مش بيقل،
عكس باقي العالم!
يعني مثلًا، ما بين 1970 و1998،
ودا كان أكتر الأوقات
اللي كانت "أفريقيا" بتستقبل فيها مساعدات
معدّلات الفقر المُدقَع زادت من 22 لـ40%،
يعني اتضاعفت تقريبًا!
في "نيجيريا" لوحدها،
اللي هي من أغنى الدول الأفريقية أصلًا،
نسبة الفقر زادت من 45 لـ70%،
"مويو" بتقولّنا إن النهاردة "أفريقيا"
هي القارة الوحيدة
اللي متوسط عمر الإنسان فيها أقل من 60 سنة،
ومش بس كدا، دا منطقة "جنوب الصحراء" دلوقتي
هي أفقر منطقة في العالم،
وكل حاجة فيها دلوقتي هي أسوأ من السبعينات،
لمّا بدأت تستقبل مساعدات كتيرة أصلًا!
معدّلات معرفة القراية والكتابة والصحة العامة
وكل المؤشرات الاجتماعية تقريبًا
دلوقتي بقت أسوأ!
"دامبيزا مويو" شايفة
إن المساعدات التنموية والشروط اللي بتحطها
عشان الدول الفقيرة
تلتزم بسياسات اقتصادية معيّنة،
بتأدي لإحباط آليات المساءلة،
واستنزاف المواهب،
وبتشيل الضغوط اللي ممكن تصلّح
السياسات والمؤسسات المحلية،
وبتضمن إن راس المال الاجتماعي يفضل ضعيف،
والبلاد دي تفضل فقيرة!
غير إنها كمان بتزاحم الصادرات المحلية
وبتزود مخاطر الصراع،
خصوصًا، في قارة زي "أفريقيا".
أستاذ الجغرافيا الاقتصادية "بريت كريستوفررز"
بيحاول في كتابه
"حياتنا في محافظهم الاستثمارية"،
يقولّنا ازاي الشركات
بين القطاعين العام والخاص،
مع مساعدات التنمية المحلية والدولية،
بتأدي في الآخر لإثراء الشركات الخاصة،
الشركات الخاصة بالتدريج
بتبلع البنية التحتية العامة
اللي بتعتمد عليها حياتنا.
فمثلًا، شبكات الـ"موبايل" والمستشفيات
والعيادات وشركات الخدمات المالية
لو ما كانتش أصلًا متخصصة،
بتبدأ تشتغل جنب الخدمات العامة،
وتحل محلها بالتدريج،
فبدل المواصلات العامة مثلًا،
يبقى فيه شركات وStartups
بتستثمر في مجال المواصلات،
وتبدأ الشركات دي
تتلقى مِنَح وإعانات حكومية ودولية،
باعتبارها بتحل أزمات اجتماعية،
ودا بيكون سبب في إثراء رجال الأعمال المحليين،
خصوصًا، لو ليهم علاقات بالشبكات الدولية،
وفي نفس الوقت، إحلال البنية التحتية العامة
وإهمالها أكتر ما هي أصلًا مُهمَلة.
والنتيجة في حالة "أفريقيا"،
إنه 73% مثلًا من مشاريع البنية التحتية
تحت رعاية مستثمرين أجانب،
وبالتالي، خاضعة لمنطق الربح والخسارة أصلًا،
مش للحاجات الاجتماعية للناس.
ويمكن دا هو مربط الفرس، صديقي الإنسان،
النقلة اللي حصلت من ارتباط المساعدات
بحاجات الناس واحتياجاتهم،
لأنها تبقى محسوبة ومربوطة
بالربح وبالعائد وبالنجاح المُتوقّع.
موقف البشر من الفقر
ورؤيتهم ليه بامتداد التاريخ
كان عامل مهم جدًا
في تصورهم عن الإحسان أو الخير أو المعونة،
من أول القصص اللي بنقراها في الكتب المقدسة،
زي "السامري" الصالح،
اللي جت حكايته في إنجيل "لوقا"،
واللي ضمد جراح اليهودي
اللي اتعرض للسرقة والضرب،
وزي قصة استقبال الأنصار
للمهاجرين المسلمين في "المدينة"،
وقسمة الثروة بينهم بالنُص،
وزي قصة القديس "مارتن التروزي"
اللي قسّم العباية بتاعته نُصين
عشان يشاركها مع واحد طلب منه المساعدة.
كل القصص دي بتوصف المساعدة
بإن هي عطاء غير مشروط،
بتتقدّم للشخص بغض النظر عن أي اعتبارات،
من غير تفكير في احتمالية النجاح أو الضرر،
اللي هيحصل للي بيقدّم المساعدة،
وبتكون نابعة من الرحمة
قصاد حاجة الآخر وضعفه،
وبتكون كمان عفوية،
مش محسوبة بالورقة والقلم.
في العصور الوسطى، كانت المساعدات برضه
عفوية وغير محسوبة بنفس الطريقة،
لكن مصدرها اتغيّر شوية،
بدل ما كان العطف على الآخرين
أو الشفقة عليهم،
بقى الشفقة على النفس.
الثقافة المسيحية انشغلت جدًا
بمستقبل الروح وبالثواب والعقاب،
ولأن الكتاب المقدّس بيقول إن،
كان الأغنيا عندهم دافع قوي لمساعدة الفُقرا،
عشان ينقذوا نفسهم من التهديد دا،
فمثلًا، كان الحُكام والإقطاعيين من عاداتهم
إنهم يسيبوا أعداد كبيرة جدًا من المتسولين
يعيشوا في قصورهم،
ويقدّمولهم أكل وفلوس ومَسكَن،
لدرجة إن عدد الناس اللي بتاكل ببلاش دي،
في مدينة فرنسية مثلًا، زي "كلوني"،
وصل في بعض السنين لحد 17 ألف إنسان.
طبعًا العالم الإسلامي برضه عرف "التكايا"،
اللي هي كان الأغنيا بيعملوها
لاستقبال الفُقرا،
واللي كانوا بيعيشوا فيها
وياكلوا ويشربوا ويناموا ببلاش.
لكن أنا هنا مركّز معاك على تاريخ المساعدات دي
زي ما اتشكل في الغرب،
لأن في العالم الحديث،
الغرب بقى هو اللي بيقدّم المساعدات،
وبالتالي، فالفهم الغربي للفقر والإحسان
هو المهم بالنسبالنا دلوقتي.
في نهاية القرن الـ16 وبداية القرن الـ17،
مع العلمنة والتحولات الرأسمالية
اللي حصلت في الوقت دا،
بدأت الأفكار دي تتغيّر شوية،
الخوف على النفس من العذاب
أو عدم دخول الملكوت، قَلّ،
وتقديس العمل هو اللي زاد،
ومعاه، قَلّ احترام الفقر،
اللي بقى مصدر للتهديد والخطر.
النتيجة كانت إن المدن الأوروبية في الوقت دا
كانت بتجمّع الفُقرا،
وبتدّيهم حتة عيش وحتة فضة،
وتطردهم برة أبواب المدينة،
وبيتنادى عليهم من فوق الأسوار ويتقالّهم،
"اذهبوا إلى الرب،
وابحثوا عن الخبز في مكان آخر."
وبالتدريج، بقى الفقير مُدان،
وبيتبصله على إنه مصدر للجريمة.
لكن في نفس الوقت،
بدأت المساعدة بالتدريج تتحول لصفقة،
ولشيء مشروط، ومحتاج يبقى ليه تمن ومقابل.
بدأ دا مثلًا مع المساعدات
اللي كانت "أوروبا" بتقدّمها للمستعمرات،
بعد الجرايم الفظيعة
اللي ارتكبوها ضد السكان الأصليين!
فكان لازم إن السكان المحليين مبدئيًا
يتحولوا للمسيحية،
أو يبقوا مؤهلين للخلاص، بحسب الكنيسة،
عشان تتقدّملهم المساعدات.
لكن في نفس الوقت كمان،
مفهوم الإحسان أو المساعدة
خد أبعاد عالمية أو كونية
لأول مرة في التاريخ،
فما بقاش الإنسان ملزم يقدّم المساعدة
للفُقرا اللي جنب بيته،
لأ، دا الفُقرا اللي في الناحية التانية
من العالم، كمان مستحقين للإحسان.
مفهوم المساعدة الحديث استوعب جواه
كل التراكمات والتشوهات والتحولات دي مع بعض،
فهتلاقي إن فيه النزعة العالمية دي،
اللي هي بدأت مع التبشير المسيحي،
لكن كمان المساعدات تُعتبر أداة
للتدريب وتحويل المجتمعات أو هندستها،
وهو مفهوم اتطور مع الثورة الصناعية،
واتحررت المساعدات تمامًا
من الجانب التعاطفي اللي فيها،
وبقت بتتقدّم
عن طريق مؤسسات وأجهزة بيروقراطية،
لكن في نفس الوقت، حافظت على طبيعة
العلاقة الأبوية اللي بتربط المانح بالممنوح،
زي أيام الإقطاعيين كدا
والفُقرا في القصور بتاعتهم.
الكاتب الأمريكي "مايكل إدواردز"
بيشوف في كتابه عن المجتمع المدني،
إن التحولات اللي اتسببت في استحواذ الرأسمالية
على العمل الخيري والتنموي،
كان فيه تحريك
لمعنى الحياة الترابطية والتضامن،
وإن الرأسمالية مش بس تعزز مكاسبها
بالسطو على العمل التطوعي،
والاستفادة من التسهيلات التشريعية
والاستثمارية اللي بتتقدّمله،
زي مثلًا، الإعفاء من الضرايب للعمل الخيري،
لكن كمان بتستفيد
من المعاني الاجتماعية والأخلاقية الأصيلة،
اللي موجودة في حياتنا وضمايرنا،
زي مد يد العون والمَنح أو العطاء،
وبتوظف كل دا لمصلحة رأس المال.
وبالتالي، يمكن جزء جدًا
من محاربة التأسيس دا، صديقي الإنسان،
هو إننا نحرر العطاء والمنحة تاني
من المعاني اللي اتراكمت عليهم دلوقتي،
واللي خلّيتهم مشروطين بالنتيجة والربحية،
والمواقف السياسية للي بيتلقّوا المساعدات.
نفكر تاني في العطاء أو الوهب
باعتباره عفوي وغير مشروط،
وبالتالي، نحط المِنَح والمساعدات الدولية
في مكانها الصحيح.
ممكن تبقى بتفيد بعض الفئات من الناس آه،
لكن في الآخر،
هي خاضعة لحسابات معقدة كتير جدًا
بعضها سياسي وبعضها اقتصادي.
وأي مجتمع بيحاول يتحرر ويقوم على رجله،
محتاج عند نقطة معيّنة يتعلّم يستغنى عنها،
لأنها دايمًا وسيلة من وسايل الضغط،
زي ما شُفنا دلوقتي مثلًا،
في الحالة الفلسطينية.
