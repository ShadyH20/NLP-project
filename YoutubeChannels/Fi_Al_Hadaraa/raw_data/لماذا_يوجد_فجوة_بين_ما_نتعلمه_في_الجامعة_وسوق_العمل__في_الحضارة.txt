آخر مرة كنت فيها في البلد،
عملت كُباية شاي ونسيتها وأنا...
ثانية واحدة بس،
لمّا أشوف مين الرذل اللي على الباب!
أيوة! أيوة!
مين...؟!
خلاص، خلاص يا دكتور. هخلّص الشابتر، حاضر.
انت مزعج أوي، على فكرة!
انتي جارتنا هنا؟ أنا أزعجتك في حاجة؟
قُل لي، معاك 40 جنيه؟
40 جنيه؟
25 جنيه.
دي فاوتشرز خصومات،
لو مشترياتك عدّت الـ5000 جنيه،
هتاخد 3 منتجات عناية بالبشرة.
آه! انتي "ريم" اللي بتبعتي
على جروب العمارة رسايل العقارات؟
أيوة، أنا. اتملك أو أجّر
أكتر من 50 ألف وحدة عقارية.
بمختلف المساحات والأسعار والأماكن.
الحق العروض والخصومات.
برافو! تشتري؟
أشتري إيه يا ست الكل؟
أنا معايا فلوس أصلّح الباب!
أصل أنا جنب الدراسة،
بشتغل سيلز عقارات وخطوط شحن، وعندي تارجت،
- صحيح، تحب تشتري منتج وتسوّق له؟
- إيه؟ بكلم "إيجي بيست"؟ كل نقرة بـ9 إعلانات؟
أيوة يا فندم. حضرتك عاوز الفاوتشرز؟
هاتي الـ25 جنيه. الفلوس.
على آخر الزمن، الواحد بقى تارجت!
آخر مرة كنت فيها في البلد،
عملت كُباية شاي ونسيتها وأنا قاعد بشتغل،
خسارة تترمي برضه!
قُلت انهيار حضارة بانهيار حضارة بقى،
وقُمت قيام مسخّن كُباية الشاي في الميكروويف،
لقيت أبويا قاعد على الكنبة، لابس النضارة،
وماسك الموبايل وغرقان في التفكير.
أول ما شافني، بص لي،
وقالّي بصوت عميق كدا: "الدوبامين!"
قُلتله، إيه يا حاج؟
خلصان منك انت كمان ولّا إيه الحكاية؟
قالّي، لا دا أنا لسة شايف فيديو على الـ"يوتيوب"،
وطلع الدوبامين دا حاجة مهمة جدًا.
أنا طبعًا لن أخوض نقاش
عن الدوبامين مع أبويا.
ليه يكلمني عن الدوبامين في لحظة زي دي؟
كُلّه بسبب الإنترنت!
أنا خايف الأجازة الجايّة،
أروح ألاقيه بيسمع "موسى سام"!
صديقي الإنسان، انت بوظتلي أبويا،
أنا عايز أبويا يا صديقي الإنسان.
بس برضه، الثورة المعلوماتية اللي حصلت دي،
وخلّت الناس تقدر تعرف وتتعلم
أي حاجة بسهولة وببلاش،
كانت مفيدة جدًا بالنسبة لناس كتير،
خصوصًا اللي ما كانش ليهم حظ في التعليم،
أو ما كانش عندهم فلوس تساعدهم عشان يتعلموا.
والحقيقة، دا حصل على مستوى العالم كله
يعني دلوقتي انت مثلًا،
لو قررت تتعلم برمجة، مثلًا،
وكنت من قرية ما لهاش مكان في الخريطة،
محافظة "الوادي الجديد"، مثلًا،
تقدر تفتح النت وتشتغل فريلانسر
لأي شركة في العالم.
طبعًا، دا مش هيحصل بين يوم وليلة،
انت فعلًا عشان تعرف تعمل كدا،
هيبقى لازم تاخد الموضوع بجد.
أنا مثلًا، راجل كنت بشتغل كول سنتر في مطعم،
ودي شغلانة صعبة جدًا،
تخيّل، صديقي الإنسان، إن انت تبقى شغلانتك
إن انت تفضل قاعد طول اليوم تتكلم مع ناس جعانة!
الإنسان وهو جعان بيبقى عصبي جدًا،
ويا سلام بقى لو شيفت مسائي مثلًا،
فدا غالبًا واحد جعان وخربان!
ناس كتير نصحوني،
أسيب الشغل وأتعلم حاجة بحبها،
بس هتسيب وتصرف على نفسك منين؟
كمّلت في الشغل، حوّشت فلوس،
اشتريت بيها لاب توب محترم أذاكر عليه،
قُلت أوفّر الوقت اللي هتعلّم فيه جنب الشغل،
فقررت أنام 8 ساعات بس في اليوم،
بدأت أدخل الحمّام من غير الموبايل،
عشان أوفّر الساعة
اللي بقعدها في الحمام الصبح دي.
بدأت ما أضيعش وقت المواصلات،
في البَصّ من الشبّاك،
وتأمُّل أحوال البشر والأشجار والأراضي
اللي طلعت مباني وشوهت جمال الغيطان الخلاب!
وفعلًا، صديقي الإنسان، علّمت نفسي واشتغلت.
اللهم بس إيه، واخد بالك، شوية نوبات هلع
وقلق مزمن، بس الحمد لله، بقبض كويس.
انت كمان مثلًا، صديقي الإنسان،
هتلاقيك أكيد مسيِّف أكتر من 100 كورس،
شُفت بوستات عنهم ومخطط تذاكرهم
علشان تطور نفسك.
خصوصًا، إنك شايف كل الناس حواليك
بتتعلم وتطور من نفسها،
وبتنزّل شهادات الكورسات اللي خلصتها
على الـ"فيس بوك" تتفشخر بيها.
غالبًا، كتير من الكورسات اللي انت مسيّفها دي
بتقدّمها مواقع زي "كورسيرا" و "إيديكس".
واللي عدد الناس اللي مسجلين في دوراتها
معدّي ملايين الطلاب،
من أعمار مختلفة ومن كل حتة في العالم.
النوع دا من الدورات بيتسمى Moocs
اختصارًا لـMassive Open Online Courses.
القصة دي بدأت في خريف 2011،
لمّا جامعة "ستانفورد" جابت 3 كورسات
في مجال الذكاء الاصطناعي، ووفرتهم للناس مجانًا.
ومن هنا، بدأ عدد الدورات يزيد من جامعات كتير مرموقة
لحد ما وصل دلوقتي لآلاف الكورسات المتاحة
في مجالات وتخصصات مختلفة.
المهم، السمة المميزة للنوع دا من الكورسات
إنها بتركز على إنها توصل
لأعداد كبيرة من الطلاب،
وبتركز أقل على التفاعل اللي المفروض يكون
بين الطلاب واللي بيقدّموا الدورات.
وتقدر تلاحظ بسهولة إن أغلب الدورات دي
بتكون في مجالات التكنولوجيا
والذكاء الاصطناعي والبيزنس،
ونسبة الكورسات اللي في مجالات
زي العلوم الإنسانية والفنون والأدب، قليلة جدًا.
لمّا جت شبكات الإنترنت،
وخلّت العالم أوضة وصالة،
كان فيه ترحيب كبير بإن تعلم المجالات دي
تبقى حاجة متاحة لكل الناس.
والحقيقة إن ناس كتير أوي استفادوا من دا،
ووفّرلهم فرص عمل أو حسّن فرصهم في شغلهم.
لكن من امتى
والعالم اللي عايشين فيه كريم كدا؟
الموضوع دا، صديقي الإنسان، ملعبِك كدا،
وحاجة عاملة كدا زي دس السم في العسل، لا مؤاخذة،
يعني لو عرفنا نفصصه ونستفيد منه
من غير ما يجيب أجلنا، تبقى جَبَرِت.
مع الثورة الرقمية،
سوق العمل بقى يتغير بسرعة أكبر
من اللي ممكن تتغير بيها مناهج التعليم
اللي في المدارس والجامعات.
بقى في فجوة كبيرة بين
اللي بنتعلمه في الكليات واللي محتاجه السوق.
وحتى لو المناهج اتغيرت دلوقتي،
التغيير دا بيحصل بشكل مستمر.
فهتفضل الفجوة موجودة.
يعني، حتى لو انت طالب في جامعة محترمة،
واتعلمت أحدث ما توصّل اليه العلم في وقتك،
ففترة صلاحية المهارات اللي انت اتعلمتها
وأهميتها، بيقلّوا مع الوقت.
كل مهارة أو وظيفة دلوقتي
بقى ليها تاريخ صلاحية. هتحتاج تبدّلها.
غير إن بسبب السرعة والتغيرات الكبيرة دي
ما بقاش حد عارف أصلًا إيه هي الوظائف المطلوبة.
يعني هتلاقي مجال جديد مثلًا،
مطلوب أوي النهاردة،
عقبال ما تخلّص تدريب ومذاكرة،
تكون راحت عليه، وهكذا.
بتقول "روبن تشيس"،
الرئيسة التنفيذية السابقة ورائدة الأعمال،
"إن أهالينا كان عندهم وظيفة واحدة
اشتغلوها طول عمرهم،
انت ممكن تشتغل في 7 وظائف مختلفة في حياتك،
ولادنا بقى،
هيبقوا بيشتغلوا 7 وظائف في نفس الوقت."
اللي هو 7 صنايع حرفيًا، ومفيش بخت.
النقطة التانية اللي أثّرت في الموضوع دا برضه
إن لمّا الرعاية الصحية في العالم اتطورت،
الناس بقت تعيش أكتر،
ومتوسط أعمار الناس في العالم بقى يزيد.
على حسب كلام "ليندا جراتون" و"أندرو سكوت"،
"إننا طلعنا للعالم
وهو فيه 3 مراحل واضحة لحياتنا العملية."
إيه هما بقى الـ3 المراحل دول، صديقي الإنسان؟
بيقولّك: التعليم ، ثم العمل، ثم التقاعد.
بس دلوقتي،
المسار الجميل دا بدأ في الانهيار،
لأن لمّا متوسط أعمار الناس
بقى في زيادة مستمرة،
فكرة المعاش والتقاعد النهائي دي بدأت تختفي.
ما هو أكيد الناس
اللي هتطلع معاش وهما 60 سنة دول
مش هنفضل نصرفلهم معاش،
بتاع 15 ولّا 20 سنة وهما مفخدين في بيوتهم،
لمّا ممكن يتعلموا من الأول
ويرجعوا يشتغلوا ونستفيد من خبراتهم.
وبالتالي زادت أعداد الناس اللي بقت بتشتغل
في أكتر من شغلانة في نفس الوقت.
فكدا، سواء كان عمرك 18 ولّا 45 ولّا حتى 60،
فانت هتحتاج تعمل كل حاجة
بشكل مختلف عن الأجيال السابقة،
وهتتعلم، لامؤاخذة في اللفظ،
تهيكل حياتك بطرق جديدة.
طب إيه الحل؟
قالّك إن الحل إن الناس دي تفضَل تتعلم.
قُلنا طيب، بس التدريب
اللي كانت الشركات بتقدّمه قبل كده،
كان بيتخصم من وقت الشغل.
كنا بنقبض الشهر الترينينج دا، حسب ما أنا فاكر.
لكن الواقع دلوقتي، إنك محتاج
عدد ساعات تعلم وتدريب، بشكل منتظم.
الشركة بتاعتك مش هتحب تتحمله
ضمن ساعات العمل اللي بتاخدها منك،
وكمان تديك عليه مرتب.
وطبعًا، الشركة مش هتيجي على نفسها
علشان خاطر عيونك.
دلوقتي المؤسسات والشركات بقت مخلّية مسألة
تدريب العاملين مهمة فردية ما لهاش هي دعوة بيها،
بقت مسؤولية كل شخص لوحده.
هما دايما عايزين حد جاهز،
لو انت ما عندكش، هنجيب حد من برة عنده.
وبقيت انت هتدفع وقت التعلم ده وفلوسه
من وقتك وجيبك الشخصي.
هنا، ظهرت فكرة عبقرية جدًا
ممكن تتباع للناس،
فكرة شكلها بيلمع كدا
وما حدش يقدر يقول عليها نُص كلمة،
هي فكرة إن احنا كلنا لازم نفضل نتطور.
التعليم دا شيء جميل،
وما ينفعش في العصر دا، الواحد يبطّل يتعلم.
وبدأ يتأسس لثقافة جديدة بدأت تستعمر
بيئات التعليم والعمل على حد السواء،
والثقافة دي بتتلخص في فكرة
الـLifelong Learning،
التعلُّم مدى الحياة، أو التعلُّم المستمر.
وسواءً كنت عارف المصطلح نفسه أو لأ،
فانت عارف الفكرة بلا شك،
ومدرك إنك مهما كنت متعلم كويس
وواصل لمكانة حلوة،
فانت، على الأقل، علشان تحافظ
على مكانتك ومكانك، مش هقولّك تكبّره،
لازم تفضل تتعلم جديد.
انت بقيت عارف إنك مش هتخلّص تعليم أبدًا.
الكاتب والصحفي، "جيفري سلينجو"،
في مقاله عن ثورة التعلم المستمر بيقول،
"لو التدريب والتعليم أصبح مطاردة مدى الحياة،
فالسؤال المهم هو: ازاي هندفع تمنها؟"
النموذج العادي دلوقتي،
إن الشخص يبقى عنده مثلًا 39 سنة،
بيشتغل وبيدرس وبيطور نفسه على جنب،
وعنده بيت وأسرة،
طب هيجيب وقت للحياة منين؟
ومن هنا، هتبدأ تظهر المشكلة،
صديقي الإنسان، بوضوح.
واحنا يمكن كلنا عايشينها بالفعل.
يعني انت مثلًا، بتشتغل 8 ساعات أساسي،
وبيفضل الشغل يطاردك في البيت عادي،
وغير الـ8 ساعات دول، انت بتعمل إيه يعني؟
بتتعلم الجديد في مجالك، أو بتحاول تفهم أصلًا
مجالك دا رايح فين وجاي منين، وإيه مستقبله.
وعلى الجنب كدا، بتظبط النتوورك بتاعتك،
تسوّق لنفسك على "لينكدإن"،
تحط بوستين على السوشيال ميديا.
هتقولّي، "ما أنا عارف الكلام دا كله،
فين السم اللي في العسل اللي انت قُلتلي عليه؟"
طب، صديقي الإنسان،
نعدّ مع بعض اللي حصل دلوقتي كدا،
أول حاجة، فيه حد باعلنا
إن كل حاجة جديدة بنتعلمها بتطور في شخصيتنا،
كأنك بتعمل دا لمصلحتك،
مش لمصلحة سوق العمل مثلًا
ولّا لمصلحة راس المال.
وبقى هو دا تصوُّرنا عن الحياة المثالية،
الحياة اللي بنطور من نفسنا فيها طول الوقت،
وخيالنا ما بقاش جايب أكتر من كدا.
تاني حاجة حصلت،
إن حياتنا العملية نفسها كلت جزء أكبر من وقتنا،
بدل ما كنا بنشتغل بس، بقينا بنشتغل
وبنتعلم كورسات نستفيد بيها في الشغل.
وقت أكتر أهو مصروف على الشغل.
تالت حاجة وأجمل حاجة،
إننا بنعمل دا بمنتهى الحرية،
ما حدش بيجبرنا على حاجة، كل واحد حاسس
إن دي اختياراته وحياته العملية اللي بيتمناها،
ما حدش ضربك على إيدك!
في الحقيقة إن أكبر انتصار عملته الرأسمالية
هي إنها خلّتنا نخدم مصالحها باختيارنا وبإرادتنا.
صديقي الإنسان،
هل دي مؤامرة من الرأسمالية ضدك؟
ما هي قصة التعلم المستمر دي،
ما دام هيطلع فيها مشاكل تبقى أكيد مؤامرة.
والحقيقة، إن الموضوع مش كدا بالظبط.
يعني مثلًا، مجرد مثال،
"مارك" لمّا جه يعمل الـ"فيس بوك"،
مكانش بيخطط إنه هيخترق خصوصية الناس
ويبيع بياناتهم ويسيطر على رغباتهم.
راس المال بيشتغل بطريقة مختلفة شوية.
بيشرح النقطة دي، "مارك فيشر"،
في محاضراته الأخيرة،
المجمعة في كتاب بعنوان
"رغبة ما بعد رأسمالية".
بيقول "فيشر" إن "مارك زكربيرج" دا،
ما كانش يعرف، لكن في شيء تاني يعرف.
الشيء دا هو راس المال.
بيقول "فيشر" إن راس المال
بيشتغل بطريقة الانتخاب الطبيعي،
وبيختار الأشياء اللي تنفع مع مصالحه،
وإن راس المال ليه قدرة على الفعل.
لكن "مارك" وهو بيعمل الـ"فيس بوك" دا،
إيه كل اللي كان في دماغه؟
شوية أفكار هبلة، عاوز يبقى معايا شوية فلوس،
أخلّي شوية بنات تُعجب بيا.
دا كلام "فيشر"، مش كلامي، صديقي الإنسان.
لكن طبعًا، في مرحلة معينة، "مارك زكربيرج"،
بقى عارف هو بيعمل إيه وبيخططله،
لكن كتير من أمثال "مارك"
بيكونوا دُمَى وعرايس
في إيد المنهجية والطريقة
اللي بيشتغل بيها راس المال.
يا حاج! يا حاج، أنا مش كل شوية
ألاقي الباب بيخبط أو ألاقي حد فاتح وداخل عليا!
عندك حق، ما يصحش كدا، ما يصحش، ما يصحش.
دا الأكل بتاعي على فكرة!
وبعدين، مين "ريم تارجت" دي كمان؟
هي جاتلك؟ دي بت زنانة زن!
بتطلّع الجنيه من عين أي حد.
بتخبط على الجيران وتقول لهم إيه،
"صوتكم عالي!" وتبيعلهم أي حاجة.
طب إيه؟ فين هيبتك؟ فين كلمتك؟
فين حتة الفرخة بتاعتي؟
دي؟ تعيش انت!
طب أنا عندي شغل، مش كل شوية حد يعدّي عليا.
لا، لا، ما خلاص، كلمتها. هي بت رغاية شوية،
بس أنا قلتلها، خلاص ما تعدّيش على حد
ولا تبيعيش حاجة. قالت لي، "خلاص والله."
انسى، انسى خلاص.
جدع يا حاج!
تسلم إيدك!
شغل فنادق، الأكل زي الفل.
سلام عليكم.
يا قادرة يا مفترية! عِفيتي على العَفي!
احنا كلنا عارفين، نظريًا،
إننا المفروض بنشتغل علشان نعيش، صح؟
يعني الشغل بيخدم الحياة، مش العكس.
لكن الواقع العملي، إن المسار
اللي سوق العمل ماشي فيه، هو العكس.
خلّانا، بمنتهى البساطة، نعيش علشان نشتغل.
كل جزء من حياتك وكل دقيقة من وقتك
ممكن تخدم راسمال، بقى بيتسحب ويستعمرها.
احنا كنا بنملك
خيالنا ولغتنا وذهننا وفكرنا ومشاعرنا،
لكن الشغل في العالم الرقمي
هو شغل بالطاقة الذهنية،
نشتغل بروحنا، مش بدراعاتنا.
وطبيعته عملية وجافة وما لهاش أي معنى
يعود علينا نفسيًا بأي أثر طيب، بل بالعكس.
لأن الشغل بقى هو التعليم،
والاثنين بيسحبوا روحنا.
راس المال بقى بيمُصّ طاقتنا الإبداعية
ودوافعنا الشخصية لمصالحه.
الناقد الفني "كلايف بل" بيقدّم تصوره
عن أضرار رؤيتنا العملية للحياة دي،
وازاي العقلية العملية دي
بتحجب المتعة اللي ممكن تمدنا بيها الحياة
على المستوى الوجداني والروحاني.
طبعًا، صديقي الإنسان، أنا هنا كل اللي يهمني
هي النقطة دي،
إنك حياتك الوجدانية تبقى بخير.
بيشرح "بل" الفرق هنا بفكرة بسيطة،
وهي إن الإنسان قبل ما يخضع لشروط الحضارة،
كان قادر على رؤية كل شيء في الحياة
بعين طازجة، عين فريش يعني.
كل حاجة في الوجود
قادرة إنها تخلّيه يحس وينفعل، زي الأطفال.
والسبب إنه ما كانش كل ما يشوف حاجة
يقعد يفكر إيه الهدف العملي منها.
اللي بيحصل إننا كل ما ندوب أكتر
في قلب المدينة،
بتتولد في عقولنا حاجة كدا زي بطايق.
بطايق، صديقي الإنسان، اللي هي جمع بطاقة دي.
احنا بقى بنعمل جوّا مننا
بطاقة لكل حاجة نعرفها،
كل بطاقة فيها اسم الحاجة دي
والهدف العملي منها.
بالتالي قُدرتنا على إننا نشوف الأشياء
في ذاتها الحقيقية، بتقلّ.
وإنك تشوف الأشياء في ذاتها من غير بطاقة،
دا هو اللي بينعش قدرتك
على الحساسية العاطفية والخيال.
فاللي بيحصل في موضوع البطايق دا
إننا مع الوقت بنخسر حساسيتنا ناحية الجمال،
وبنخسر قدرتنا على الدهشة،
وبالتالي بنفقد قدرتنا بالتدريج
على إننا نستمتع ونستلذ بالحياة.
بس الموضوع دا محتاجله ظبطة، صديقي الإنسان.
يعني مثلًا، فلنفترض، حسب مثال "بل"،
لو انت ماشي في الشارع
ولقيت عِجل هربان ليلة عيد وجاي بيجري ناحيتك،
تقف انت بقى تتأمل العِجل دا لذاته؟
تقول، يا سلام على ضلوعه! يا سلام على عكوته!
هتموت، صديقي الإنسان، هتفنى!
ما حدش قال نعمل كدا!
الحل الوحيد في موقف زي دا، إنك تجري.
لأن تأمل الأشياء في ذاتها المجردة دي
بيكون مفيد في حالة
إن ما فيش حاجة تخلّيك تبقى مستعجل،
بالتالي، تقدر تبص للأشياء في ذاتها وتتأمل.
لكن احنا بقينا عايشين في استعجال طول الوقت،
كل حاجة بقت ضرورية ومسألة حياة أو موت.
وما بقاش عندنا طاقة نبص لأي حاجة
برة اللي مكتوب عنها في البطاقة بتاعتها
عشان نتعامل معاها بسرعة وننجزها.
أهي دي واحدة من الحاجات اللي كانت السبب
في الضحالة اللي وصلنالها، صديقي الإنسان.
ونتيجة الرؤية العملية الجافة دي
إننا اضطرينا نهمل الحاجات الأهم في حياتنا،
علاقاتنا الأسرية والاجتماعية
وصداقاتنا وهواياتنا،
واللي هي عمدان
الاستمتاع بالحياة والاستقرار والمتعة
بيقول "فرانكو بيراردي"،
في كتابه "الروح في العمل"،
إن المتعة الحسية هتفضل هي أساس الرفاهية،
إنما الثقافة الانضباطية
اللي احنا عايشينها دلوقت دي
ساوت ما بين المتعة والتملك.
يعني الثروة بقت هي إنك تحاول تراكم فلوس
وتفضل طول الوقت تأجل في المتع والمسرات.
وبيقترح "بيراردي" نوع من العلاج
بيسميه العلاج الجمالي،
عشان يبدّل مفهوم  الثراء في دماغنا،
إن الثروة تبقى الوقت اللي بنملكه في يومنا
واللي نقدر نستمتع بيه،
أو نعمل فيه حاجة بتسعدنا.
ويبقى الشخص الثري هو الشخص
اللي معاه وقت يستمتع ويجرب فيه الحياة،
يجرب الدهشة، ويشوف الحياة
بعين فريش من غير بطايق.
كفاية بطايق، صديقي الإنسان، بجد.
زي ما بتغذّي جسمك عشان مناعته مهمة
غذّي روحك هي كمان، مناعتها مهمة.
وصديقي الإنسان، خُد بالك من حاجة أخيرة،
وهي إن ما فيش مهرب لأي حد فينا
من إنه يسلح نفسه
بإنه يتعلم الحاجات اللي هتنفعه في شغله
وما فيش حد أبدًا
هيطلب منك ما تتعلمش أو ما تشتغلش،
خصوصًا، عشان تحافظ
على احتياجاتك الضرورية في الحياة
بس لو فيه حاجة واحدة بس، ممكن أطلبها منك،
هي إنك تبطّل تحس بالذنب
ناحية الحاجات اللي انت فعلًا بتستمتع بيها.
يعني لو مثلًا، حجزت كورس
لتعليم العزف على العود،
ما ترجعش تلغيه بقى لأنك استخسرت الفلوس والوقت
اللي هتقضيه فيه من غير عائد مادي.
لا،صديقي الإنسان، حلو إنك تتبسط.
يمكن دا يحميك من إنك تدفع فلوسك دي بعدين
في جلسات علاج الاكتئاب، مين عارف؟
خلّيك واعي ومنفتح إن فيه طرق تانية
نقدر نتعامل بيها وجوديًا مع الحياة،
أو نتحايل بيها على المأزق اللي احنا فيه.
تكون واعي، انت بتعمل كل حاجة ليه،
بتتعلم ليه وبتصرف وقتك في إيه، وليه.
