ياه لو تثبت على المستوى دا!
شايف يا أخي حلاوة نبتة الأرض الطبيعية؟
مفيش أحلى من الزرع!
آه والله، مفيش أحلى من الزرع!
فعلًا، مفيش أحلى من الزرع.
"ريم"! انتي هنا من امتى؟
ها؟ فكرت يا "رضا"؟
أنا ما بفكرش.
طب وانت يا "محمد"، فكرت؟
فكرت في إيه أنا كمان؟
عقارات "مصر (ووندرفور لاند)"،
5 دقايق من "التجمُّع"،
و5 دقايق من "الهرم"،
و5 دقايق من "زايد"،
و5 دقايق من طريق "السويس".
5 دقايق، وهتقدّملك!
انتي عارفة يا "ريم" إن دا علميًا مستحيل؟
ثانيًا، بُصّي كدا، أنا مش عارف أصلّح الباب.
يا "محمد"، أنا مش عايزاك
تشيل هم الفلوس، كُلّه بالتقسيط.
ما الست بتتكلم في المظبوط والصح.
"رضا"، أنا معاييش فلوس أغسل وشّي!
طب ولو قلتلك إن فيها "باركينج" خاص،
وKids Area ومدينة ألعاب مائية؟
ومركز طبي عالمي، على بُعد 8 متر من الوحدة.
لأ، أموت أنا كدا بقى! أنهار أنا كدا!
بتقولّك فيها "إريال"،
يعني هتغسل وشك يا "سعدني".
- انتم بتتريقوا عليا؟!
- أكيد بنتريق!
وبعدين يعني يا "ريم"، مركز طبي
على بُعد 8 متر، دا فين يعني؟ في المَنوَر؟
طب ما تراضيها يا "سعدني"، واشتري منها.
يا ابني اخرس بقى!
على فكرة بقى،
الـ"كومباوند" دا أفضل استثمار.
مهو الاستثمار دا يا "ريم"،
لمّا يكون أنا معايا فلوس، إنما...
أنا منعدم الموارد!
ماشي، اللي تشوفه.
سلام يا "محمد".
سلام يا...
يا "بيبي". قوليلي يا "بيبي".
أنا حاسس ياد يا "رضا"
إن البت دي عم "شلبي" زاققها عليا.
"رضا".
يا "رضا"!
يا "رضا"!
إيه يا "بيبي"؟
"بيبي"؟! انت لسة في الـKids Area؟!
قاعد مع أصحابي على القهوة، الأسبوع اللي فات،
بعد نهاية يوم عمل شاق،
لقيت "مالّو" صاحبنا بيميّل عليا،
وبيقولّي، "خلاص، أنا راجع الغيط.
دبّيت خناقة مع مديري،
تطورت إلى تراشق بالألفاظ.
وخايف لو رحت يوم تاني،
تتطور إلى اشتباك بالأيدي!
حياة المدينة دي ما بقتش تنفعني خلاص،
أنا محتاج هدوء.
أروح أقعد بقى في بيت أبويا، أربّي شوية بط،
وأفطر كل يوم بيضتين ولقمة جبنة قريش،
وجَبَرت على كدا."
قُلتله، "يا أسطى ركّز،
انت شكلك نسيت إنك شغال Copy Writer.
هل تعتقد فعلًا إن مؤهلاتك دي
هتساعدك في الحياة في الغيط؟
احنا عارفين إنك بتعرف تحلب الـ"إفّيه"،
لكن حلب البقر موضوع مختلف خالص.
يا أسطى، انت لو النت
قطع عنك ساعتين ورا بعض، بتبدأ تهوهو.
لسة بقولّه الكلمتين دُول،
وكأن الذكاء الاصطناعي قاعد معانا، صديقي الإنسان.
ببُص في الـ"موبايل"، لقيت إعلان "كومباوند"،
اللي هما بيبقوا شبه خلفية سطح المكتب دُول،
مساحات خضراء وملاعب جولف
وهدوء عجيب، ولا كأنك ساكن في "الربع الخالي"!
قعدنا نحسبها شوية أنا و"مالّو"،
لقينا إنه محتاج يصالح مديره ويكمّل في شغله،
مش أقل من 10 سنين كمان،
عشان يبقى بيدفع الأقساط بالعافية.
وجايز، ما يعرفش برضه في الآخر!
الواد بصّلي بحزن،
وقالّي، "خلاص بقى، زي ما تيجي تيجي.
أقوم أنا بقى ألحق المترو بقى،
عشان ما أتسوّحش."
صديقي الإنسان، هل احنا فعلًا اتسوحنا؟
هي حياتنا بقت عاملة كدا ليه؟
يعني، الواحد كل اللي كان عايزه بيت هادي
فيه احترام للخصوصية، ومسموح بالزيارات،
وشغل ياكل منه عيش، وشوية خدمات حواليه.
يعني، يعرف يمشي، ياكل، يشرب،
يشتري اللي محتاجه، يبيع اللي مش محتاجه.
على شوية ميّه ونور وغاز،
وطبعًا "إنترنت" سريع،
يعني، عشان نعرف أنا وانت نتقابل هنا.
وبس كدا، اتعشت، بسيطة أهي.
أُمّال مالها ناشفة كدا ليه طيب؟
كل شوية حد يقولّك،
"أنا جبت آخري من المدينة خلاص.
الحضارة مش جايبة معايا سِكّة،
أنا فوّضت أمري لله، وهعتزل المجتمع."
مع إنك، صديقي الإنسان، خدت في منهج
الدراسات الاجتماعية في أولى إعدادي، لو فاكر،
إن الإنسان
كائن مدني بالطبع، واجتماعي بالضرورة،
ولهذا يعيش في أمم وجماعات ومجتمعات.
وكل واحد يشيل أخوه.
ومن هنا، نشأت المدينة وتقدمت وترعرعت،
وكل هذا الكلام،
اللي المفترض إنك نجحت فيه، ساعتها.
طب إذا كان الإنسان،
زي ما بيقول كتاب الدراسات الاجتماعية،
مدني بالطبع واجتماعي بالضرورة،
ليه النهاردة بقى عندنا مشكلة
مع المدينة وعايزين نرجع الغيط؟
ليه المدينة، ساعات،
بتحس إن هي بتصعّب حياتك، مش بتسهلها؟
إيه لازمتها كل الدوشة والمواصلات
والزحمة والدخان والمباني
والأمم اللي في الشارع فوق بعض؟
صديقي الإنسان،
أنا حاسس إن المدينة بهوَقِت مننا!
ما بقيناش عارفين نلمّها خلاص!
السؤال دا بياخدنا كمان لسؤال أبعد شوية،
هل المدينة كانت فكرة كويسة في البداية،
واحنا اللي بوظناها؟
ولّا هي أصلًا من الأول فكرة غلط،
وما كانش ليها داعي؟
ربما يبدو ليك إن السؤال دا سؤال خيالي جدًا،
لكن الحقيقة إن السؤال دا كان أساسي مثلًا،
في تفكير الفلاسفة الفرنسيين في عصر التنوير.
زي "ديدرو" و"فولتير" و"جان جاك روسو"،
اللي كان شايف مثلًا،
إن حالة الطبيعة هي الخير المطلق،
وصديقي الإنسان كان عايش بحرّية وسلام.
لكن جت المدينة والثقافة،
وهما اللي دخّلوا الشر لحياته ونكدوا عليه عيشته.
والفكرة دي، مش مجرد فكرة شوية فلاسفة
معزولين عن الواقع في القرن الـ18 ولّا الـ19،
لأ، دي فضلت مكملة لفترة طويلة،
من خلال الحركة الرومانسية،
اللي كانت حركة في الشعر والأدب
والثقافة الغربية بشكل عام.
واحنا كمان اتأثرنا بيها بعد كدا.
يعني في الستينات مثلًا ولحد التمانينات،
ممكن نعتبر الـ"هيبيز"
ممثّلين للاتجاه دا في التفكير.
كانوا بيكرهوا المدينة والحضارة،
وشايفين إننا المفروض نرجع نقرب تاني للطبيعة.
لأن الحياة الطبيعية البسيطة دي،
هي الحرية الحقيقية،
والسعادة الحقيقية للإنسان.
ولحد دلوقتي، انت ممكن تبقى بتشوف ناس
بيقرروا يمشوا ويسيبوا اللي وراهم واللي قُدّامهم،
 تلاقي واحد دنماركي مثلًا،
كان CEO شركة في بلدهم،
بقاله 10 سنين قاعد في "سيوة"،
عياله بيلعبوا في التراب.
ناس كتير بيقرروا يسيبوا المدينة،
ويروحوا يعيشوا
في مدن ساحلية بعيدة وبسيطة ومحندقة.
دا انت نفسك، صديقي الإنسان،
يعني، بتروح تقعد يومين في "دهب"،
بتقول لنفسك، "خلاص، هو دا."
وتضرب البنطلون المشجّر وتولعلك عودين بخور،
وسيجارتين عشان الكلام يحلو،
وتقول لأصحابك، "سيبوني يا جماعة،
أنا مش هطلع معاكم الأوتوبيس، أنا هكمل حياتي هنا.
أنا من النهاردة اسمي (روح)."
وبعدين، هنروح بعيد ليه؟
يعني، صديقي الإنسان،
دا انت مش بس صحابك المدمنين
هما اللي بيقولولك لازم ترجع الغيط،
دا شركات العقارات نفسها،
كل إعلاناتها قايمة على الفكرة دي،
تقولّك، "كفاية مدينة بقى وزحمة وتلوث،
ويلّا نخلع ونروح نعيش في (كومباوندات)
ومجتمعات وأماكن رايقة، تعرف تشم فيها نفسك."
يعني، صديقي الإنسان، الوضع كالتالي،
من ناحية، عندك ناس عمّالة تقولّك،
"سيب المدينة، ويلّا نرجع للطبيعة،
نقطف توت من الشجر، وننام تحت القمر،
ونعمل إكسسوارات شَعر ونبيعها للسُيّاح".
ومن ناحية تانية، الشركات عمّالة تقولّك،
"سيب المدينة وتعالى الـ(كومباوند)،
وفُكك بقى من حوار التقاطعات والميادين
والمكوجي اللي تحت بيتكم دا،
الجو دا قِدِم خلاص، انضف بقى،
لو انت عايز تشتري ربطة بقدونس،
فانت لازم تفوّل عربيتك، وتطلع على طريق 12 حارة،
تعدّي 3 كباري و4 أنفاق وكارتة ومعدّية!
وبعدين، تركن في الـ(باركينج)
وتنزل تجيب اللي انت عايزه من الـ(مول)."
هو فيه إيه يا جدعان؟! هو مفيش وسط؟!
إيه خلّى المدينة أصلًا تبقى عبء للدرجة دي،
عشان ما يبقاش عندنا حل تاني
غير حياة القرية أو حياة الـ"كومباوند"؟
أول حاجة بتخطر على بالك،
لمّا تيجي تجاوب على السؤال دا، هي الزحمة.
صديقي الإنسان،
كتير أوي من المدن فعلًا بقت لا تُطاق.
ودا في كل مكان في الدنيا، يعني مش عندنا بس.
والكلام دا صحيح، سواءً كنت بتتكلم
عن "نيويورك" أو عن "السيدة زينب".
الدنيا زحمة، والزحمة معلّية معدّلات التلوث،
ومعلّية أسعار العقارات والخدمات.
يعني، النهاردة 60% من البشر عايشين في المدن،
ودا بيخلّي المدن زحمة جدًا،
مفيش شك في دا خلاص.
بس أنا هنا، صديقي الإنسان،
جاي أقولّك على رأي تاني،
واسمع منّي للآخر، وبعدين احكم بنفسك.
الزحمة في حد ذاتها، مش هي المشكلة،
المشكلة في التخطيط العمراني للمدن.
اللي هو عند نقطة تاريخية معيّنة،
اتنقل من إنه يبقى بيخدم الإنسان،
لإنه يبقى بيخدم العربية الملاكي.
يعني قبل انتشار
العربيات الملاكي، صديقي الإنسان،
المدن بتاعتنا كان اسمها "مدينة المشاة"،
طبعًا هي اتسمت كدا دلوقتي،
وقتها ما كانش اسمها كدا،
لأن المدن كلها كانت مدينة مشاة يعني.
اللي هو تخطيطها كان بيركز على إنه يدّي أولوية
للمساحات اللي الناس تقدر تتحرك فيها
على رجليها.
لمّا دخلت العربيات الملاكي في الصورة، وانتشرت،
المساحة اللي الناس ممكن تمشي فيها دي،
بدأت تصغر جدًا،
وتوصل لرصيفين على جنب الطريق.
عشان العربيات تاخد الطريق كلّه.
وبعد ما كانت ناس بتمشي في الشارع،
ويتبادلوا السلع والخدمات والحياة الاجتماعية،
الشوارع بقت تضيق على الناس اللي ماشية،
عشان توسّع للعربيات.
طبعًا المدن قبل العربيات ما كانتش جنة،
بالعكس، المدن ما كانتش مكان بهيج خالص،
يعني طول عمرها تقرف.
وكتير منها اتخطط بقصد،
عشان يسهّل قمع الثورات والانتفاضات مثلًا،
زي ما بنشوف في تخطيط مدن زي "دمشق" و"الجزاير"،
في زمن الاحتلال الفرنسي.
أو بتتخطط مثلًا،
عشان تبني أسلوب حياة برجوازي مرفّه،
زي تخطيط مدينة "باريس" سنة 1853.
بس برغم كل دا،
المدن دايمًا كانت محتملة، يعني معقولة،
لكن في وقت قصير جدًا، بتاع 50 أو 60 سنة،
المدن اتحولت من أماكن قابلة للحياة،
ممكن تمشي فيها وتستمتع بالمساحات العامة،
إلى مجرد شبكة من الطرق الزحمة
والإشارات والعودام والتلوث،
صعب جدًا تمشي فيها خطوتين على بعض
من غير ما حد يشتمك أو تشتمه.
المشكلة الأكبر، صديقي الإنسان،
كانت في الحل،
المخططين وشركات التطوير العمراني،
قرروا يضحوا بالمدينة عشان العربية تمشي.
دا مثلًا رأي "أندريه جورز"،
واحد من رواد علم البيئة السياسية
في مقاله
عن "الأيديوجيا الاجتماعية للسيارة".
"جورز" بيقول،
إن المخططين العقاريين دمروا المدن،
لأنهم قرروا يوسّعوها جدًا
ويمدوها على مساحات واسعة أوي،
كأنك بتاخد المدينة كدا تعملّها "ستريتش"،
فتبقى طرُق واسعة وسريعة
بتربط ما بين مناطق سكنية اسمها الضواحي،
اللي بقت بدل الأحياء بتاعت زمان.
النموذج دا بدأ في "أمريكا"،
وبعدين اتعمم في بقية العالم.
"جورز"، صديقي الإنسان،
بيشاور على مفارقة غريبة شوية، فكر فيها معايا،
وهي إن وجود العربية في البداية خالص،
كان بيدّي ميزة لصاحبها،
الناس كلها ماشية على رجليها، وانت راكب.
كأنك انت المفتّح الوحيد في بلد كلها عميان.
فالمشوار اللي الإنسان
كان بيروحه بالعجلة في نُص ساعة،
بقى يروحه بالعربية في 10 دقايق.
بعد شوية، الميزة دي اتعممت،
بقى ناس كتير عندهم عربيات،
فكدا هتبقى الدنيا زحمة،
الشارع ما يستحملش العربيات دي كلّها.
فبقت المدن تتبني على مساحات أوسع،
بحيث تستوعب الزحمة والعربيات دي كلّها.
فبقى الشغل أبعد،
فبقى المشوار اللي كان الإنسان
بيروحه بالعجلة زمان في نُص ساعة،
بقى بيروحه بالعربية النهاردة
في نُص ساعة برضه.
دا غير طبعًا إنك ما بقتش تقدر
تروح المشوار دا من غير ما تستهلك بنزين،
يعني، اللي هو بياكل حتة محترمة من مرتبك،
وحتة محترمة برضه من طبقة الأوزون.
فالإنسانية لقت نفسها في الآخر
ما وفّرتش وقت ولا حاجة.
لكنها ما بقتش قادرة تتحرك من غير بنزين،
وطبقة الأوزوزن جابت دم.
مش بس المدينة الجديدة اللي بانيناها،
بقت متخططة عشان تخدم العربيات،
قبل ما تخدم الإنسان،
لأ، كمان المدينة القديمة،
اللي كانت متخططة على نظام زمان،
ما بقتش قادرة تستحمل
الزحمة اللي فيها دلوقتي.
فاتحولت لفوضى كاملة من الـ"كلاكسات"
والعوادم وخناقات السواقين،
فانت أصلًا ما بقتش عارف تعيش فيها.
هو دا بالظبط اللي "جورز" يقصده بإن المدن
اتطورت في صالح العربية مش في صالح الإنسان.
والنتيجة إننا بقينا واقعين في دايرة مغلقة،
بيقول، حسب تعبيره،
صديقي الإنسان،
العربية بقت رمز للحياة العصرية الحديثة،
اللي بتعتمد على تصميم
المدن الواسعة الجديدة دي،
لكن المشكلة أعمق بكتير
من الزحمة والانتقالات والبنزين والكلام دا،
الموضوع ممكن يبقى ليه نتايج
على المستوى النفسي كمان والفلسفي والوجودي.
حتى أنا والله العظيم في الأول كنت بستغرب،
ازاي انتشار العربيات
ممكن يأثر علينا فلسفيًا ووجوديًا دي يعني،
يعني لو العربيات ليها جانب فلسفي،
كان على الأقل وانت داخل امتحان المرور،
تقرا كتاب "ابن سينا"، "الإشارات والتنبيهات"!
بس الحمد لله، ما فضلتش في الحيرة دي كتير،
لقيت واحد عالم اجتماع حضري،
اسمه "روبرت بارك"، فهمني القصة دي معناها إيه.
"بارك" بيقول إن
لمّا المدن الجديدة بقت واسعة كدا،
دا أعاد تشكيل الإنسان نفسه.
شكل المدينة زمان، لمّا كانت أغلب مساحتها
مشاعات للناس تتحرك فيها براحتها،
كان بيخلّينا احنا نفسنا أقرب لأننا
نرتبط ونتعلق بالمكان اللي عايشين فيه،
والأفراد اللي حوالينا، ونحس بالانتماء.
وتوفُّر المحيط الاجتماعي دا،
كان بيحسسك بمشاعر بإن انت ليك بيت أو وطن،
أو جذور في المكان اللي انت عايش فيه.
لو اتخانقت،
على الأقل، هتلاقي حد معدّي يسدّ معاك.
لكن لمّا بقت المدينة أوسع،
فكرة المدينة اتقسّمت،
فبقى فيه مكان للشغل بعيد عن مكان السوق،
بعيد عن مكان المعيشة،
بعيد عن مكان اللعب، وهكذا.
أجزاء كتير، ومفيش مركز واضح.
المركز في الحالة دي بيبقى هو الطريق السريع،
ودا مش مكان للإقامة، دا مكان انتقالي.
فالنتيجة إن حياتك بقت دايمًا في السكة،
ومكان معيشتك مفيهوش تواصل،
لأ، هو عبارة عن جزر بعيدة معزولة عن بعض،
وانت مضطر تتحرك بينها طول الوقت.
دا مش بس بيخلّيك
حاسس إنك متبعتر ومتفرهد طول اليوم،
لأ، دا كمان بيخلّي
العلاقات بين الناس مختلفة جدًا.
بيوصف النوع الجديد دا من العلاقات،
"ريتشارد سينيت"،
في كتابه، The Fall of Public Man.
وبيقول إن العلاقات الاجتماعية اللي في المدينة
دايمًا بتكلفك الإحساس بالاغتراب طول الوقت،
والاغتراب دا بسبب إنك
طول الوقت لازم تلبس قناع جديد،
تدخل الـ"مول" بقناع،
والنادي بقناع، والشركة بقناع.
كل قناع فيهم متحضر ومنزوع المشاعر،
ومتناسب مع الجزء
اللي انت فيه دلوقتي من الحياة الاجتماعية،
دا بما إن كل جزء بيبقى مفصول عن التاني.
ولمّا نفضل نغيّر في الأقنعة دي باستمرار،
بنحس بالغربة والتوهان،
كأننا عابري سبيل،
أو كأن مفيش ولا مكان بننتمي ليه.
تدمير المساحات العامة دا،
وتمديد المدن على طول عشرات الكيلومترات،
وعزل الأنشطة الإنسانية عن بعض،
مش بس سبّب زيادة في مشاعر العزلة والاغتراب،
لأ، دا كمان خلّى تصوُّر الناس،
عن المكان اللي هما عايشين فيه، تصوُّر نفعي،
ومعتمد على اللي المكان بيقدمهولهم.
زي، إنه يكون جنب الشغل، وفيه جنبه "مول"،
وقريب من بيت ماما،
وفي نفس الوقت برضه،
يكون قريب من بيت حماتي.
ودي علاقة في منتهى الانتهازية،
وصعب جدًا تطور جواك
أي شعور بالانتماء للمكان، صديقي الإنسان.
الكاتب والفيلسوف الأمريكي "موراي بوكتشين"،
في كتابه "حضرية بلا مدن"،
بيقول إن علاقتنا النفعية بالمدن دي النهاردة،
خلّتنا لما بنقول على مدينة
إنها جديدة أو حديثة مثلًا،
بيكون قصدنا إن المدينة دي
اتبنت على أساس الخدمات اللي ممكن توفّرها
للناس اللي ساكنين فيها بس مش أكتر.
أُمّال المدينة،
إيه الدور اللي ممكن تقدّمه أكتر من كدا؟
ما هو برضه أنا هعوز إيه من البيت يعني،
غير إن هو يكون جنب الشغل،
وبيوصلّني للمدرسة، ويكون جنبه "مول"؟
إيه دور المدينة اللي ممكن يكون أكتر من كدا؟
صديقي الإنسان،
اللي بيربط بين أي ساكن ومدينته،
هي المظاهر الاجتماعية والثقافية
والدينية والعائلية اللي في المدينة دي،
إن أهل المدينة يبقى ليهم مواصفات،
ليهم "كتالوج"،
عندهم ثقافة مشتركة وطبيعة مشتركة.
كل دا اختفى طبعًا،
واتحولت الحكاية بس لأعداد ومساحات،
بالطريقة دي المدينة بقت زيها زي أي سوق،
لا هما يعرفوا بعض
ولا فيه بينهم أي روابط اجتماعية،
أكتر من إن هما بيبيعوا وبيشتروا.
وعشان كدا،
المدن بتتقيم النهاردة بطريقة واحدة بس،
واللي بيحدد نجاحها من عدمه، هو إنها تكون
حاضنة للأعمال والـ"بيزنس" والاستثمار،
 ومش مهم خالص بقى إن هي تكون
مدينة عريقة أو ليها ثقافة أو نمط معيّن للحياة.
يعني باختصار، المدينة خدت شكل الشركة.
يعني انت طالع عينك في الشركة الصبح،
عشان ترجع تكمل حياتك في شركة كبيرة بعد الضهر.
صديقي الإنسان، والله بشوفك بتصعب عليا نفسي.
دلوقتي انت ليك حق طبعًا تسألني،
طب كل التطورات اللي انت بنوصفها دي،
اللي بوظت علينا حياة المدينة،
وخلّتنا عايزين نسيبها ونهج، كان سببها العربية؟
طب ليه من الأول
فضّلوا العربية على حياة الناس؟
صديقي الإنسان،
العربية الملاكي مش مجرد آلة وخلاص،
وإنما صناعة بتقوم عليها صناعات تانية كتير.
وهي توأم واحدة
من أكبر وأهم الأنشطة الاقتصادية في العالم كله،
اللي هي إنتاج الطاقة والبترول والبنزين.
ما هي العربية إيه؟ العربية يعني بنزين.
وجودها مع كل شخص،
كان جزء مكمّل للتوسع في تجارة الطاقة،
واعتماد المدن الجديدة عليها بشكل كامل.
اعتماد المدن على الطاقة
دا مش بس قلب نظام يومك،
وخلّى عندك نقص دائم في فيتامين د،
لا دا كمان خلّاك،
لو حصلت حرب في آخر الدنيا،
أسعار الطاقة تولّع،
وتلبس انت وانت قاعد مكانك هنا.
الوضع دا قد يبدو كارثي،
من وجهة نظر شخص عايز يعيش في روقان زيي وزيك،
لكن من وجهة نظر منتجي الطاقة،
هي دي الطريقة الوحيدة الصح للحياة،
إنك تبقى نايم، صاحي، واقف، ماشي،
عمّال بتحرق بنزين،
لأنه في الاقتصاد الحضري الجديد دا،
عشان تعمل أي حاجة في حياتك حرفيًا،
لازم تحرقلك شوية بنزين.
عشان كدا مثلًا،
أول حاجة اتعملت في الدول الأوروبية
اللي هي متقدّمة ومرفّهة شوية دي،
لما بدأوا يهتموا شوية بالبيئة
والوضع المنيّل اللي بقت فيه،
قالّك، "بس، لف وارجع تاني،
محتاجين نعكس العملية
بتاعت تطوير مدن السيارات دي ببساطة،
ونرجع تاني نهتم بمدن المشاة.
قوم يا أخويا انت وهو اتلحلح واركبوا عجل،
خلاص، هنقفل المدن دي في وش العربيات،
مفيش عربيات هتعتبها تاني."
الكلام دا بيحصل فعلًا
في مدن كتير في الدول الأوروبية،
إن الشوارع تتقفل قُدّام العربيات،
وتتحول لشوارع مشاة بس أو عجل.
ودا لأننا أدركنا أخيرًا
إن الاعتماد على الطاقة بالصورة المكثفة دي،
مكلف جدًا، وخطر جدًا على المدى البعيد.
لدرجة إن شركات العربيات نفسها،
زي "تويوتا" و"مرسيدس"،
دلوقتي بقوا يخططوا لمدن من غير سيارات،
وبتشتغل بالطاقة المتجددة.
يعني حتى شركات السيارات ذات نفسها،
بتغيّر نشاطها عشان تلاحق التطورات الحضرية
اللي بتحصل في العالم الأول.
طبعًا، صديقي الإنسان،
يعني، الدوَل الأوروبية المرفّهة دي
قعدتلها بتاع 3 لـ4 قرون بتسرق في موارد،
فدلوقتي براحتهم بقى،
عايزين يركبوا عجل، يصطادوا سمك،
ينزلوا يجروا ورا بعض،
ويحدفوا صلصة في متحف "اللوفر".
عادي، ما لناش دعوة.
بلاش بس قدّام،
ألاقيك جاي في التعليقات بتقولّي،
"شاهد رئيس وزراء (فنلندا) يركب المترو."
يا أخي، جاك 100 عفريت يركبوه!
صديقي الإنسان، سيبني في حالي، أنا على آخري!
أنا أصلًا راجع البيت دا
راكب ميكروباص "إلترامكو" بتاع "الكيت كات"،
اللي هو شبه التابوت دا،
فما تعصبنيش، الله يرضى عليك!
الاهتمام بمدن المشاة دي،
مش بس حاجة مرفّهة و"فانسي"،
نتفرج عليها بتحصل في "أوروبا" ونستعجب،
لأ دي ضرورة إنسانية حقيقية فعلًا.
عايزين مساحة عامة، عايزين مدن مشاة. الله!
عايزين مدن نعرف نعيش فيها
من غير ما نحس بالاضطراب،
ومن غير ما نبقى بنصرف فلوس أد كدا،
علشان نعرف نمارس أبسط حقوقنا الآدمية،
زي التمشية والتأمل في الخلق.
لأن زي ما المدينة الحديثة
بتاعت السيارات دي،
ما كان ليها تأثيرات سلبية على إحساس الإنسان
بالانتماء للمكان، وعلى علاقته بذاته،
ففي المقابل، المدينة اللي انت بتقدر تمشي فيها
وبتتفاجئ بحاجات غريبة وغير متوقعة،
وتلاقي فيها حياة جديدة بتحصل قُدّام عينيك،
كانت دايمًا مصدر إبداع ما لهوش نهاية
للفلاسفة والأدباء والفنانين.
ونهاية المدينة دي،
ممكن ييجي معاها فقر للخيال والروح.
يعني مثلًا أدباء القرن العشرين
في "أوروبا" و"أمريكا"،
كانت كتير من الكتب اللي كتبوها
قايمة على تجربة المشي ومراقبة الحياة دي.
فيه شعراء،
زي "إدجار آلان بو" أو "شارل بودلير"،
أو كُتاب كلاسيكيين كبار،
زي "بلزاك" و"روبرت فالزر" و"فيرجينيا وولف"،
كان إنتاجهم الأدبي مرتبط ارتباط وثيق
بتجربة التمشية في المدينة دي،
والتأمل في حياة الناس وأنواعهم
وأنماط حياتهم المختلفة، والغريبة أحيانًا،
ودي حاجة، صديقي الإنسان،
انت مش ممكن تعملها في الـ"مول"،
لأن الـ"مول" مفيش فيه أي مفاجآت،
الناس اللي فيه نُسخ من بعض.
يا راجل، دا حتى مغنيين الـ"راب"،
مثلًا في "مصر"،
بيطلعوا من "الحاضرة" و"الورديان"
و"العباسية" و"الزيتون"،
أو حتى من أحياء قديمة وعريقة،
زي "الزمالك" و"الهرم" و"المعادي".
لكن بذمتك، عمرك قابلت "رابر" من "التجمع"؟
مش معنى كدا
إن مفيش "رابر" ممكن يطلع من "التجمع"،
بس الجو في "التجمع"، عمره ما هيكون
بيساعد على الإبداع بنفس الدرجة.
يمكن دا يكون مثال بسيط جدًا،
لكنه بيخلّينا محتاجين نفكر بجدّية كبيرة
في طبيعة اللي مفتقدينه على المستوى الروحي
لمّا حياتنا بتتنقل من المدن القديمة
للضواحي ومدن السيارات.
أنا عارف والله، صديقي الإنسان،
إن المدينة ضاقت علينا،
والواحد ما بقاش عارف يمشي على الرصيف،
ومهم كمان نسأل إذا كان المدينة القديمة دي،
محتاجة نرجع نهتم بيها، ولّا كفاية أوي
إننا نعمل طرق سريعة تعدّينا من فوقها،
عشان نروح حتت فاضية ونضيفة
وما فيهاش حد فارش على الرصيف.
يسألني صديقي الإنسان،
ويقولّي، "بعد الكلام اللي انت بتقوله دا كله،
انت ما قُلتليش انت منين؟"
صديقي الإنسان، أنا من "القناطر الخيرية"،
يعني، عارف "سعيد" بتاع الجِوِنَة؟
خلّي عم "رجب عضمة" على إيدك الشمال،
وانت جاي، خُش شمال تاني.
تبقى تيجي بقى
نشرب شاي مع بعض، صديقي الإنسان، وناكل توت.
يلّا، هستناك. في رعاية الله.
