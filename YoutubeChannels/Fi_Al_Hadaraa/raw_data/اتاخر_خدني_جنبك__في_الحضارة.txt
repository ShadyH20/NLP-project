وأنا جاي في الطريق،
لقيت لمّة وهيصة وزمبليطة وكاميرات،
وقفت أسأل،
لقيت واحد، قُلتله، لو سمحت
هو انتم بتعملوا إيه؟
قال لي، مفيش، "عادل إمام" بيصوّر
الفيلم الجديد بتاعه، من إخراج "جاد شويري".
قلت له، "عادل إمام"؟
أنا آسف لو اقتحمت عليك حُرمة اللوكيشن!
ثانية بس، آخد نوري...
خير يا أستاذ "راشد"؟
جاي تاخد نورك عندي ليه؟
أبدًا، وأنا طالع، سمعتك بتتكلم عن الأفلام،
ودي مشروع حياتي، ما قدرتش أقاوم.
إيه دا؟ والله! حضرتك بتشتغل على فيلم؟
آه، من 30 سنة.
فيلم، كنت بشتغل عليه،
مع "تيفة" و"الخُن"، الله يرحمهم!
معلش والله، اعذرني، أصل أنا لسة ناقل جديد،
ولسة ما اتعرفتش على السكان كلهم.
إيه دا؟
"تيفة" و"الخُن" دول،
"عاطف الطيب" و"محمد خان".
أصدقائي في الدرب.
أنا بقى، إيه دوري في "الدرب" دا؟
أنا كنت بخرج فيلم عن الأقليات،
بس جهات التمويل
ما كانتش مكتفية بقصة الفيلم...
كانت عايزاني أنا كمان أبقى أقلية.
قُلت، آجي أستشيرك، جايز تساعدني.
طب وانت جايلي أنا أقِلّ منك يعني؟
لا، بس العالم لازم يرفضني
علشان فيلمي يشوف النور.
أنا عايز أعاني يا "محمد". مش "محمد" برضه؟
"محمد".
أنا محتاج للمعاناة!
عايز أعاني يا "محمد"!
طب اهدا يا أستاذ "راشد"، قطّعت قلبي!
هفكر حاضر.
قول لي طيب إيه تاعبك في حياتك؟
قبل ما تنام، إيه اللي بيطيّر النوم من عينك؟
مفيش حاجة!
حياتي مملة!
وسعيدة!
زي ما تكون فيلم رومانسي
إنتاج أوروبي مستقل!
طب يا راجل، وساكت؟ ما الحل دا!
انت تبعت تقول لهم إن معاناتك
هي غياب المعاناة.
يعني إيه الكلام دا؟
هو فيه مبدع ما بيعانيش؟
اللي انت فيه دا، مأساة!
انت متأكد من الموضوع دا؟
إلّا متأكد!
دي مدرسة جديدة في الألم وفقدان المعنى.
يلّا، انزل شوف كدا
انت ما بتعانيش من إيه، وابعتلهم.
طب وانت؟ بتبدأ ازاي، لا مؤاخذة؟
لأ، أنا مُرهَق شوية.
يعني، اتكل بس انت على الله يا عم "راشد"،
وإن شاء الله، ربنا هيسهلّك.
- اتفضل، حضرتك.
- جراتسي ميل!
جراتسي ميل!
العمارة دي بتحدف بلاوي،
ما عرفش بيجيبوها منين!
نرجع تاني لـ"جاد شويري"،
قلت له، يا نهار اسود!
هو "عادل إمام" بيعمل فيلم جديد؟
من إخراج "جاد شويري" كمان؟
فالراجل قال لي، أيوة.
أفلامه بتاعت زمان،
كانت ماليانة مشاكل أخلاقية وأفكار رجعية،
عنصرية ضد الأفارقة وضد الستات،
وعنصرية ضد التُخان
وضد الأقزام وضد المعاقين،
وتحرُّش وبلاوي سودا.
حاجة يعني، ما بقتش نافعة خالص
في الزمن دا بصراحة.
الفيلم الجديد دا بيقول لك
بقى هيبقى حاجة تانية.
حاجة مختلفة.
"عادل إمام" هيقوم بدور لاجئ إريتري،
وأخته هتبقى ترانسجيندر، واخد بالك؟
وعمهم، هيبقى بيجيب رجالة في الشقة.
دُنيا ما عادش فيها خير!
يعني، أنا كنت بحب أفلامه بتاعت زمان بصراحة،
أنا راجل متربي على التخلف والرجعية دول،
راضعهم منذ سن صغيرة.
ليه تعملوا معايا كدا؟
ما تخافش، صديقي الإنسان، أنا بهزر معاك.
"عادل إمام" مش هيعمل
فيلم ولا حاجة مع "جاد شويري".
هيكمل مسيرته عادي،
وفيها كل العنصرية اللي انت بتحبها.
الفترة اللي فاتت،
كان فيه اهتمام كبير أوي وتركيز
على تمثيل الستات والأقليات
في السينما والمسلسلات.
باعتبار إن التمثيل دا
بيخدم قضية عادلة في المجتمع،
وبيمنع التمييز ضد الفئات الأضعف.
والموضوع مش بس سينما ومسلسلات،
لكن في كل المساحات
الثقافية والسياسية عمومًا بقى،
بقى فيه اهتمام واسع أوي بمبدأ التنوع دا.
لو بتشكّل لجنة تحكيم لجايزة أدبية،
فانت محتاج تعمل فيها تنوع بقدر الإمكان،
تجيب واحد مسلم من أصول باكستانية،
واحدة سِت من أصول أفرو-آسيوية
واحد لاتيني، واحد لا ديني.
وغالبًا، في العالم المتقدم،
بتبقى فضيحة، لو التنوع دا مش موجود.
وحتى عندنا في الغيط زمان،
كان فيه فكرة الكوتة في التمثيل النيابي مثلًا،
اللي هي عدد معين من المقاعد في البرلمان،
بيبقى محجوز للستات أو العُمّال والفلاحين،
أو غيرهم من الفئات
اللي الدولة شايفة إنهم محتاجين زقّة،
لأنهم بيعانوا من التمييز والاضطهاد.
وطول السنين اللي فاتت،
التمثيل دا كان بيزيد بنجاح فعلًا.
جامعة "كاليفورنيا" في "لوس أنجلوس"
بتطلّع كل سنة تقرير ظريف اسمه
"تقرير التنوع في (هوليوود)"،
والتقرير دا بيقول لنا مثلًا،
إن نسبة الأقليات والمهمشين
في أدوار البطولة في السينما الأمريكية،
زادت من 10.5% في 2011
لحد حوالي 40% في 2021.
دي زيادة كبيرة جدًا في 10 سنين!
ودا ما حصلش بس في أدوار البطولة،
لكن كمان في الأدوار الثانوية،
وفي أدوار الكُتّاب والمخرجين كمان،
بس بنسبة أقل شوية.
يا سلام على الإحصائيات الممتعة!
واضح إن العالم بيتقدّم فعلًا،
ورايح ناحية العدالة والحرية والمساواة!
وكل دا بسبب
جهود رجالتنا البواسل في "هوليوود".
ثانية واحدة، صديقي الإنسان بس، ثانية واحدة.
فيه إحصائية تانية، لسة واصلة حالًا،
حتة جرافيك كدا. بتقول لك إيه بقى؟
مكتب الـ"إف بي آي" بيقول إن نسبة جرايم الكراهية
في "أمريكا"، في نفس الفترة تقريبًا،
زادت بنسبة 10%.
مع إن مجموع الجرايم كله قلّ أساسًا.
يعني المجتمع بيتطور فعلًا،
كل الجرايم بتقلّ، الحمد لله!
ما عدا جرايم الكراهية والعنصرية، بتزيد.
يا خسارة جوايز "الأوسكار"
اللي راحت لأفلام وحشة،
انتم شوية مشاهدين كُتّع،
ما استفادتوش حاجة من تمثيل الأقليات؟
طبعًا، الوضع دا غريب جدًا.
عامل كأنك قاعد مثلًا تعمل مؤتمرات وأعياد
للاحتفاء والاحتفال بالستات
وهُمّا عمّالين بيتقتلوا
في الشوارع كل شوية برضه.
حاجة غريبة جدًا،
لا يمكن تخيُّلها في أي مكان في العالم.
المهم يعني، علشان ما نخرجش برة الموضوع،
إيه معنى تمثيل الأقليات والاحتفاء بيهم
وإعطائهم مساحة على الشاشة
في المجال العام باستمرار؟
الكلام دا معناه إيه؟
هل من وجهة نظر العدالة في حياتنا
التمثيل دا خطوة على الاتجاه الصحيح؟
بس لسة نتيجته في المجتمع ما ظهرتش كفاية؟
ولّا هو أصلًا من الأول،
خطوة مالهاش معنى؟ أو حتى خطوة غلط؟
طب، هل الناس أصلًا
بقت تبلّغ أكتر عن الجرايم دي؟
عشان كدا أرقامها زادت، مثلًا.
ولّا الجرايم زادت فعلًا؟
أصل، لأن الاهتمام بالأقليات والفئات المضطهدة دي
في نفس الوقت بيحرك غضب أكبر ضدهم.
وعمومًا، طيب، يعني،
مين صاحب الفكرة الجهنمية دي؟
إن أبطال الأفلام
لمّا يبقوا سود أو يبقوا ستات،
دا هيبقى معناه عنف أقل
ضد السود وضد الستات.
أسئلة كتير أوي، وموضوع ملخبط!
بس خلّينا ناخدها من الأول خالص
وواحدة واحدة.
صديقي الإنسان، أهي الفكرة الجهنمية دي
قايمة، لا مؤاخذة، على عمودين كبار كدا،
أو فكرتين مهمين. أو يعني بلغة المحنكين،
ليها رافدين أساسيين.
الفكرتين دول، الاتنين،
اتطوروا في فترة التمانينات والتسعينات،
في الأوساط المحنكة برضه،
وفي الأبراج العاجية بتاعت المثقفين والمرفهين.
لكن بالتدريج كدا،
زي ما بيحصل كتير، بعد 20 أو 30 سنة،
الأفكار دي بدأت تلعب
دور كبير جدًا في حياتنا اليومية.
طب إيه هما طيب الفكرتين دول؟
صديقي الإنسان،
اشتري مني وأنا هبيعلك في الآخر
الأولى، يا سيدي، اسمها نظرية المنظور
Standpoint Theory،
والتانية، الاعتراف Recognition.
يعني إيه بقى المنظور؟ ويعني إيه الاعتراف؟
نظرية المنظور دي باختصار
بتقول لك إن رغم إن كلنا ولاد "آدم" و"حوا"،
لكننا مختلفين عن بعض في حاجات كتير أوي.
من أول الجنس ولون البشرة.
وبغض النظر عن الاختلاف اللي بيننا
في الشكل والصفات السطحية دي،
لكننا مختلفين من جوا كمان.
كل واحد فينا،
عنده معايير في الحياة مختلفة عن التاني،
وكل فئة من الناس دول،
نظرتها للعالم مختلفة عن غيرها من الفئات.
فبالتالي، العالم من وجهة نظر السِت حاجة،
ومن وجهة نظر الراجل حاجة تانية خالص.
لأن الستات، بينهم وبين بعضيهم،
عندهم خبرات ومسارات في الحياة،
مختلفة تمامًا عن خبرات الرجالة في الحياة.
كل فئة ليها المنظور بتاعها للحياة،
ودا نتيجته، إن مفيش زاوية واحدة نبص منها للحاجات.
مفيش حقيقة مطلقة.
لأن كل واحد فيهم عنده
حقيقة خاصة بيه هو، مختلفة عن التاني.
فمثلًا، الفيلسوفة الأمريكية، "ساندرا هاردينج"،
ست صاحبة مجهود كبير جدًا في نظرية المنظور،
بتقول لك ازاي إن فيه حاجات كتير
كان مُسلّم بيها علميًا
وكان العالم كله متفق عليها زمان،
أيام ما كان أغلب العلماء رجالة،
بدأت الحاجات دي، يتسربلها الشك
لمّا العلماء الستات دخلوا على الخط،
لأنهم كعلماء ستات
شايفين الحياة من منظور تاني.
تقول لي، ازاي؟ أقولك، يعني مثلًا،
طول عمر العلماء الرجالة
بيقدّروا أكتر دور التفكير العقلاني
إنما العلماء الستات، مثلًا، فبيهتموا أكتر
بدور المشاعر في الحياة الاجتماعية.
فكان زمان، كان مثلًا ييجي
يعمل لك دراسة نفسية على الرجالة
ويقوموا معممين النتايج بقى على الكل
رجالة وستات، عمياني كدا.
وخُد عندك من دا كتير بقى.
فبقى دلوقتي كل شوية واحدة ست
في مجال علمي معين تطلع تقول لك الفكرة دي غلط،
والفكرة دي مش دقيقة،
مين العالم الحمار اللي كان شغال هنا قبلي؟
بس دا، صديقي الإنسان، مش معناه
إن الرجالة متحيزين ضد الستات.
مش دا اللي "هاردينج" وزمايلها قاصدينه.
حتى لو كان صح، التحيز ممكن يتعالج.
والشخص العنصري، مثلًا،
ممكن ربنا يهديه، ويعرف غلطه.
لكن نظرية المنظور بتروح لحتة أبعد شوية.
"هاردينج" وزمايلها قصدهم إن الرجالة
دايمًا هيفضلوا ينتجوا معرفة ناقصة،
مهما حاولوا يتخلصوا من تحيزاتهم،
لأن خبرتهم هتفضل محدودة بكونهم رجالة
طب إيه الحل؟ قالتلك، إنه الطريق الوحيد
علشان تبقى المعرفة اللي عندنا موضوعية
هي إن الستات كمان تشارك في إنتاج المعرفة،
هما وغيرهم من الأقليات والملونين.
طب نعمل دا ازاي؟
قالتلك، لازم نحل المشكلة دي عن طريق
ان الجامعات تبدأ تدّي
مساحة أكبر للستات في لجان الترقيات،
وجمعيات البحث العلمي هما كمان، بصراحة بقى.
ومِدّ الخط دا بقى، لامؤاخذة، على استقامته
خارج حدود العلم كمان.
زي  لجان تحكيم الجوايز
والمسابقات الفنية وغيرها،
عشان ستات وأقليات أكتر
يبدأوا يساهموا في بناء أحكام المجتمع.
عشان نشارك في بناء منظور العالم كلنا سوا.
ولقمة هنية تكفي 100.
شغل اتاخر خدني جنبك، يا صديقي الإنسان،
وصلتلك الفكرة؟
صديقي الإنسان، والله، أنا شقيت في حياتي
عشان أفهم البؤين دول.
في نفس الفترة تقريبًا،
ظهر مفهوم، اسمه مفهوم الاعتراف،
في شغل فيلسوف ألماني اسمه "أكسل هونيث"،
المفكر والمدير السابق
لمدرسة "فرانكفورت" الثانوية.
"هونيث" قرا
للفيلسوف الألماني اللي سبقه، "هيجل".
و"هيجل" دا، صديقي الإنسان، "ميسي" الفلسفة كدا
على أيامه برضه، كانوا بيعتبروه قفّل الفلسفة.
حتى هتلاقي "هيجل" مات سنة 31، 
ولسة لحد النهاردة بينزّل كتب جديدة.
فـ"هونيث" استفاد منه وطلعلنا بفكرته،
قال لك إن في أعمق أعماق الإنسان
كُلنا ببساطة بندوّر على اعتراف الآخر بينا
واعترافه بوجودنا وإننا أنداد له.
وكان شايف إن كل المشكلات الاجتماعية
جاية من إن كل مجتمع
عنده شوية مجموعات من الناس كدا
مش عايز يعترف بيهم أو بوجودهم أو بقيمتهم.
وبقى شايف إنه الحل
إننا ندافع عن حاجة اسمها سياسات الاعتراف.
صديقي الإنسان، أي فئة مستضعفة في أي مجتمع
مش بتحارب عشان تندمج في المجتمع،
لأنهم عارفين إنهم لو اندمجوا في المجتمع
هيفقدوا صوتهم وقوتهم.
صديقي الإنسان، طب هما عايزين ايه؟
قال لك، هما عايزين المجتمع يعترف بوجودهم.
يقول لهم تمام، يادي النور يادي النور،
حصلت البركة. بس كدا.
الأمريكان قال لك، إيه دا؟ إيه دا؟ إيه دا؟
إيه الفكرة الحلوة دي؟
اعترفلي يا ابني بكل الأقليات اللي عندنا،
طلّعهم في التلفزيون،
اديهم أدوار بطولة في الأفلام،
ما تطلعهمش في أدوار الشر يا "محسن".
أدوار بطولة بقول لك،
كفاية عليهم أدوار الحرامية ورجالة العصابات.
يلّا، هاتلي بطل اسود الفيلم اللي جاي
إن شا الله ما حد حوّش. وصاحب البطل عربي.
وجوّز البطل وصاحبه مع بعض،
وخليهم يتبنوا بنت آسيوية.
يا حبذا بقى، لو تجيب الكاتب ملون هو كمان.
أيوة على مهلك، خُش هتجيب.
أيوة، قفّل، منتج، سلّم، "أوسكار".
بس كدا، صديقي الإنسان
آدي الفكرتين اللي كانوا السبب.
طبعًا انت دلوقتي هتقول لي:
بس والله العظيم، الكلام لحد هنا شكله كويس يعني.
ما هو ليه قلة الاحترام من الأول؟
والمنظور دا، شكله حاجة ممتازة جدًا يعني.
ما هو كل واحد في الحياة برضه
لازم يبقى عنده منظور.
فيه إيه يا صديقي الإنسان؟ أنا لسة ماخلصتش.
اصبر! الكلام اللي فات كله جميل فعلًا،
لكن المشاكل جاية ما تستعجلش.
خير يا أستاذ "راشد"؟
أنا جايبلك بقى شوية مغص إبداعي.
بص يا سيدي...
دا ورق ورثي من والدي الله يرحمه،
أراضي وعقارات وحساب بنكي
وشوية حاجات تافهة كدا.
يا عيني يا أستاذ "راشد"!
الطفولة السوية دي ما تطلعش مبدع!
ودي بقى... صورتي مع عيلتي.
وسامحني طبعًا على الإحراج،
زي ما انت شايف، ولادي محترمين،
بيريحوني، ما بيتعبونيش أبدًا.
متفوقين ومنمقين وحاجة... تكسف!
مال وبنون؟ وعايز تبدع؟!
ولا الصحافة يا أستاذ "محمد"، ما أقولكش!
بيج "راشد"!
زي الفل كدا! انت تبعتلهم بقى كل دا
وهما هيتعاطفوا معاك، إن شاء الله.
الحمد لله. الحمد لله على كل حاجة.
ما الحمد لله على كل حاجة فعلًا!
اطلع برة يا أستاذ "راشد".
أيوة يا كدا يا أستاذ "محمد"، حسسني بالرفض.
دا أنا حياتي الاجتماعية حافلة!
ومش قادر أقول!
اطلع برة!
اطلع برة يا أستاذ "راشد"، الله لا يسيئك!
الكرسي!
دا كور، لو سمحت!
حاضر!
حافلة والله!
في موقع كدا، متخصص في الثقافة والأدب
اسمه Public Books
عمل دراسة ظريفة جدًا.
3 باحثين شباب حاولوا يعرفوا بالأرقام
حجم التطور اللي حصل للأمريكان السود
من ناحية فرصهم في مجال الأدب.
آدي المجتمع الأمريكي أهو،
بعد الجهد الكبير اللي بذله عشان يبقى فيه
تمثيل كويس للسود في كل المجالات الثقافية.
وأدينا فهمنا خلاص إيه الأفكار والنظريات
اللي اتبنى عليها المجهود دا.
وصديقي الإنسان فهم هو كمان،
فاضل بس نشوف النتيجة.
الباحثين دول لقوا نتيجة مبشّرة جدًا،
وهي إن عدد السود اللي فازوا بجوايز أدبية كبيرة
من سنة 2000 لحد وقت الدراسة في 2021،
زاد بصورة كبيرة جدًا، لدرجة إن في 2017 مثلًا
38% من الجوايز دي راحت لكُتّاب سود
يعني أكتر من أي مجموعة عرقية تانية،
وأكتر من البيض نفسهم.
أهو، هو دا الاعتراف،
هي دي الجوايز اللي بصحيح.
أيوة يا "عمرو" يا حلّاق!
شكلنا قضّينا على العنصرية ولا إيه!
بس البحث ما وقفش لحد هنا.
ما هو شوية الباحثين دول هياكلوا ويشربوا
ويودوا عيالهم مدارس إنترناشونال منين؟
كمّلوا!
الباحثين بصوا على بقية الأرقام،
فلقوا إن فيه نتايج تانية مهمة برضه،
على سبيل المثال، رغم إن نسبة الكُتّاب السود
اللي كسبوا جوايز كبيرة زادت بالدرجة دي
نسبة الكُتّاب السود في المجمل مازادتش خالص.
بل بالعكس،
فضلت زي ما هي تقريبًا من التسعينات.
ونسبة الكُتّاب البيض، فضلت أغلبية ساحقة برضه،
حوالي 90% من مجمل الكتاب.
دا معناه إن قدرة الأمريكان السود على إنهم
يبقوا كُتّاب ما زادتش من سنة 90 لحد دلوقتي.
لكن رغم كدا، المؤسسة الأدبية
بقت بتديلهم جوايز أكتر بكتير من قبل كدا.
لكن هما هما نفس العدد.
والبحث لقى كمان إن العامل الحاسم
في إن كاتب اسود يقدر ياخد جايزة فعلًا
كان مرتبط ارتباط كبير
بمستوى الجامعة اللي هو جاي منها.
برضه عشان تبقى في الصورة، صديقي الإنسان،
فالجامعات في "أمريكا" فيه بينها تفاوت طبقي رهيب
يعني اللي بيدخل جامعة من جامعات القمة مثلًا
زي "هارفرد" أو "ستانفورد" أو "كولومبيا"،
فرصه في كل حاجة في الحياة بتتضاعف.
ودا نفس اللي حصل في حالتنا دي برضه.
الكاتب الاسود المتخرج من "هارفرد"
كان احتمال فوزه بجايزة أكبر 17 مرة من غيره،
واللي متخرج من "ستانفورد" أو "شيكاغو"
احتمال فوزه أكبر 9 مرات، وهكذا.
طبعًا انت وصلت هنا، مش فاهم حاجة برضه.
ولا فاهم أنا عايز منك إيه.
إيه علاقة الكلام دا بيك؟
أو بيا أو بـ"عادل إمام"
أو بالبطة اللي عامله نفسها زرافة اللي ورايا دي؟
صديقي الإنسان، لما تحُط كل الكلام
اللي حكيتهولك دا كله مع بعضه
بيطلعلك الصورة دي في الآخر:
المجتمع الأمريكي
بعد ما قرأ أفكار "أكسل هونيث"،
قال لك بس، أنا هحارب العنصرية بالثقافة.
فبدأ يهتم بتمثيل السود بشكل أحسن
في مجال الأدب، ويدّيهم بالتالي جوايز أكتر.
الجهد دا نجح فعلًا على مستوى الأمريكان السود
من خريجي "هارفارد" أو "ستانفورد" أو "كولومبيا"،
اللي هما أصلًا
مجرد دخولهم الجامعة دي، نقلهم طبقة تانية.
في حين إن مجمل السود
ما حصلّهومش أي فروق في علاقتهم بالمجتمع الأدبي.
مافيش مثلًا سود أكتر اتشجعوا يكتبوا،
لأ، دا النسبة فضلت زي ما هي لأكتر من 30 سنة.
وهنا بقى، صديقي الإنسان، مربط الفرس.
اللي بيعمله المجتمع الأمريكي
في الحالة دي اسمه تضحية رمزية، Tokenism.
بيسيب جزء من التورتة
لشريحة صغيرة أوي من الأقليات،
اللي هي أصلًا نخبة،
فالأمور من برة يعني تبان كأنه فيه تقدم،
لكن كل ما تنزل تحت
تلاقي ما فيش أي حاجة اتغيرت، عادي.
السود هما السود والبيض هما البيض،
وحياة دول وحياة دول ماشية عادي زي ما هي.
والعالم بيتغير بس
وسط خريجي "هارفارد" و"ستانفورد".
التضحية الرمزية دي، هي برضه اللي بتحصل
كل ما لجنة أو هيئة أو شركة أو جمعية
تقرر تضم ست أو شخص ملون أو شخص معاق،
مش عشان مقتنعين فعلًا
إنهم ممكن يضيفوا حاجة،
لكن بس عشان يبقى عندهم تنوع، وتبقى اللجنة
اسمها فيها ست، وشخص ملون، وشخص معاق.
دا معناه إن التقدم اللي السود بيحققوه
محصور في طبقة معينة.
وعشان كدا، الإحصائيات اللي قلناها
في أول الحلقة من شوية، بقى ليها معنى.
يعني ممكن مثلًا، عدد الممثلين السود يزيد
وياخدوا بطولات ويخرِجوا أفلام
ويكسروا "البوكس أوفيس" على دماغ... أبونا،
كل دا جميل.
لكن خارج حدود النخبة الثقافية دي
أو الطبقات الأعلى شوية،
حياة الأمريكان السود
ممكن ما تبقاش اتأثرت كتير.
ودا بيفسر ليه إحصائيات جرايم الكراهية
منفصلة خالص عن إحصائيات الظهور في الميديا.
كأن دا بيحصل في عالم
ودا بيحصل في عالم تاني.
يظهر كدا، إن التمثيل المشرّف وجوايز "الأوسكار"
مش هي اللي هتقضي على العنصرية ولا حاجة.
الناس اللي مش عاجبها
زيادة ظهور الأقليات في السينما والتليفزيون
والتركيز على قضاياهم في الحالة دي، نوعين.
نوع منهم ناس مش بتحب الأقليات، أساسًا،
وبتحتقر الستات أصلًا،
ومش مبطلين نكت على الصعايدة.
ودا بيخلّيهم يحسوا إنهم جامدين يعني.
أنا عارف إن الناس دول موجودين، مش بنكر دا.
بس فيه ناس تانية
قلقانين من موضوع تمثيل الأقليات دا.
مش عشان هو وحش، لا سمح الله.
لكن عشان بيدّي مظهر التقدم
في وقت مافيش تقدم بيحصل فيه ولا حاجة.
وكل اللي بيحصل إن مجموعة صغيرة من الناس
بتستفيد على أساس هويتها،
فتبدأ تظهر أكتر أو تاخد جوايز
ويبقوا جزء من النخبة الثقافية للمجتمع.
في حين إن الشخص المتوسط، رجل الشارع،
ماستفادش أي حاجة.
مفيش أي حاجة.
غالبًا كان بيتفرج زمان على أفلام رديئة
ودلوقتي بيتفرج على أفلام رديئة برضه،
بس بألوان بشرة جديدة وميول جنسية جديدة،
وهي هي نفس الأفلام الرديئة.
كل دا، صديقي الإنسان، بيقول ان احنا
عايشين في زمن  التضحية الرمزية.
لحد دلوقتي، احنا بنتكلم عن أبعاد الموضوع دا
بالتركيز على المجتمع الأمريكي بالتحديد.
لكن لما تفكر في المسألة دي بقى
على مستوى العالم كله،
بتلاقي الوضع أعجب بكتير كمان.
الحكومة الفرنسية، على سبيل المثال،
خاربة الدنيا رمزيات
الرمزيات في الخلفية بتقول:
أزعرينا، احنا جينا.
تخيل، صديقي الإنسان، "فرنسا" سنة 2006، احتفلت
لأول مرة في العالم بعيد القضاء على العبودية.
قامت الدول المعارضة
اللي "فرنسا" كانت مستعمراها زمان
جت قالت للحكومة الفرنسية،
والله الكلام دا جميل، بس يعني ما يأكلش عيش.
مش العبودية دي كانت حاجة واقعية؟
والعبودية دي خلّت "فرنسا" تزدهر وتكبر
على حساب كتير من الدول الأفريقية؟
إيه؟ مش بتفكروا مثلًا
تدفعوا تعويضات للدول دي ولّا حاجة؟
أي حاجة يعني تساعدها في محنتها؟
انتم شايفين الغلا عامل ازاي!
السؤال دا بيتوجه للحكومة الفرنسية
كل سنة تقريبًا.
مرة منهم في 2017،
كان "إيمانويل ماكرون" في "غانا"،
وصحفية فرنسية سألته عن موضوع التعويضات دا،
فقال لها والله يا بنت الحلال دا كلام مالوش معنى.
احنا محتاجين نفكر في المستقبل
ونتجاوز اللي حصل في الماضي.
ودا مش هيحصل غير بإننا
نكون صرحا مع نفسنا، ونواجه الحقيقة،
ونقول إن الماضي كان صعب ومؤلم وقاسي.
واحنا بنعمل كدا فعلًا، حتى شوفي والله
احنا لسة أهو على السيرة أهو،
يعني، شوفي، أنا قلت لك حاجة؟
لسة فاتحين من سنتين
متحف العبودية في جزيرة "جوادالوب". سنتين أهو.
لا كنت قابلتك،
ولا كنتي سمعتي مني الكلمتين دول.
عملنا متحف العبودية في "جوادالوب".
طبعًا، بغض النظر عن اسم متحف العبودية دا
اللي هو موتّر أصلًا.
فلو انت، صديقي الإنسان، ما تعرفش،
أحب أقولّك إن جزيرة "جوادالوب" دي جزء من "فرنسا"
رغم إنها في البحر "الكاريبي"، جنب "بورتو ريكو".
وهنا بالظبط، تكمن المشكلة.
ليه "فرنسا" عندها جزيرة
في "الكاريبي" أساسًا
عشان تعمل فيها متحف عبودية
ولا تفتح فيها كشك سجاير حتى؟
السبب بسيط، وهو إن ميراث الاستعمار والعبودية دا
مش حاجة في الماضي خالص.
إنما حاجة احنا عايشينها دلوقتي، كل يوم.
ما راحتش في حتة أصلًا عشان نبدأ نتكلم عنها
كأنها حاجة من الماضي السحيق.
يعني مثلًا، حضرتك قد تُفاجأ
إن كل دول "أفريقيا" جنوب الصحراء 
اللي كانت زمان مستعمرات فرنسية
زي مثلًا "ساحل العاج" و"الكونغو" و"النيجر"
و"موريتانيا" و"السنغال" و"جيبوتي"
و"بوركينا فاسو" و"بينين" و"تشاد"، وغيرهم،
لحد النهاردة ما يقدروش يحطوا
سياسة مالية مستقلة عن "فرنسا".
وقُصاد الحماية العسكرية
وشوية المعونات اللي بتقدمهم "فرنسا" للدول دي
الشركات الفرنسية عندها امتيازات في الدول دي
بتخلّيها مسيطرة على معظم الموارد بتاعتها،
خصوصًا مناجم الدهب والألماظ
واليورانيوم والبترول.
الناس دي مش محتاجين اعتذاركم عن الاستعمار
والله الناس دي لسة محتاجة الاستعمار،
في شكله الجديد المبتكر دا، ينتهي هو كمان.
ودا لأن "فرنسا"، يعني أهو بعد 60 سنة
من استقلال الدول الأفريقية
موجودة في "أفريقيا" لحد دلوقتي
بأكبر حضور عسكري أجنبي وبأكبر عدد شركات.
دا استقلال إيه دا إن شاء الله؟
دا استقلال الضحك دا!
الوضع الفرنسي مش استثناء،
وإنما دا وضع دول الجنوب كلها تقريبًا.
خرجنا من العهود الاستعمارية
بتاعت إنه يبقى عندنا حكومة أجنبية
عشان ندخل عهود جديدة بقى،
بتاعة دوامات الديون
واتفاقيات التبادل المحمية بقوة السلاح
مع دول العالم الأول!
هل في الحالة دي، احنا محتاجين
إننا نشوف عرب ومسلمين أكتر
بصورة كويسة في الأفلام؟ فعلًا؟
ولا محتاجين نشوف تحول في علاقات القوة
والإنتاج والتبادل على أرض الواقع؟
آدي السينما أهو، بقت مقضياها
تصوير إيجابي للعرب والمسلمين
وانت يا راجل لو فكرت تطلع شينجن،
ناقص يعملولك كشف هيئة واختبارات ذكاء
ويقول لك روح استحمى
واحلق دقنك دي وتعالى تاني!
واللي يسري عليك دا، بيسري برضه
على الأقليات اللي في المجتمعات الغربية نفسها.
وبالتالي، سياسات الاعتراف
أو سياسات التضحية الرمزية
بتشوش على الظلم الموجود في الحاضر
بإن هي تخلّي الكلام عن الماضي،
وبتعمي عينك عن الظلم
اللي بيحصل على الأرض دلوقتي،
عشان تشجعك تركز
في المساحات الثقافية والفنية الجميلة دي،
وتقعد بقى نتناقش في الأفلام اللي بتشوفها
والأغاني اللي بتسمعها واللغة اللي بتستخدمها،
ونعمل عروض رقص معاصر
وموفي نايتس ونوادي كتاب
تقول له، فيه إرث استعماري تقيل.
يقول لك، صعب والله، مش قادرين نشيله.
لازم نعتذر عنه، هنعمل لكم متحف، حاضر.
تقول له، العبودية كانت مؤلمة جدًا.
يقول لك، محتاجين نتصالح مع الماضي.
خلينا بس نشوف أبطال أفلام سود
أكتر من كدا شوية.
عايزين ننورمالايز. طب يا سيدي، شكرًا.
السود في الأفلام زادوا فعلًا،
عُقبال ما يقلّوا في السجون.
وانت بقى يا صديقي الإنسان
يا بتاع العالم التالت انت،
فعلًا؟ فعلًا بجد؟ كنت مستني فعلًا "مارفل"
يعملولك بطلة اسمها "ليلى" وشعرها كيرلي؟
ويحطّولك "مصطفى عنبة" في التتر؟
مش بذمتك لو كانوا كرمشولك 50 دولار
في جيبك كان يبقى أبرك؟ يا بائس.
