حاضر، حاضر!
ما قلنا حاضر!
إيه يا ست الكل؟ خير، فيه إيه؟
اتفضل يا أستاذ، ما تكسفش إيدي، عُقبالك.
- تسلم إيد حضرتك. بس إيه دا؟
- دا حلاوة نجاح "ميدو"، ابني.
- ألف مبروك! بقى في سنة كام؟
- لأ، دا جاله درع الـ"تيك توك" الدهبي.
ابني وصل لمليون مشترك، عُقبال عندك.
مليون مشترك! عُقبالي فعلًا.
و"ميدو" بيعمل إيه بقى على الـ"تيك توك"؟
إيه دا؟ انت ما تعرفنيش ولا إيه؟
دا أنا "ميدو إكستريم"، سفّاح "بابجي".
إيه دا؟ هو انت كمان؟
آه. يوتيوبر برضه، "ميدو حضارة".
وعلى كدا بقى، عندك كام درع؟
كام درع إيه يا ست الكل؟
انتي شايفاني "النادي الأهلي"؟ ما عنديش لسة.
أنا بقى هقولّك حاجة،
انت تعمل كام تحدي شطة حرّاقة،
وتقعد على حمّام السباحة طول اليوم،
وإن شاء الله، ربنا هيكرمك ومتابعاتك هتزيد.
- اسمع كلامي. وما تنساس تشترك في القناة.
- حاضر يا ست الكل، حاضر. هشترك، حاضر.
- وما تنساش الجرس.
- آه. هفعّل الجرس، حاضر.
لأ، مش الجرس دا، الجرس دا،
إيدينا وجعتنا من الخبط على الباب.
حاضر يا ست الكل، حاضر. اتفضلي، بعد إذنك.
- الكباية!
- حاضر، اتفضلي، اتفضلي. مع السلامة.
مع السلامة. بعد إذنك، بعد إذنك.
- إيه الراجل الرخم دا؟
- معرفش.
- فيه حاجة يا "ميدو"؟
- لأ، مفيش حاجة، يلّا بينا نمشي. إيه دا؟
إيه الراجل البايخ دا؟ البارد دا!
صديقي الإنسان، العلماء دول،
عليهم حاجات غريبة أوي،
تلاقي واحد منهم، مثلًا، يقولّك
في وسط الكلام، كلمة زي "العصر البكتيري"،
اللي هو العصر اللي كانت الأمراض البكتيرية
اللي زي الكوليرا والطاعون،
هي الأمراض اللي بتهدد حياة الناس.
قال يعني إيه؟ بيسمي العصر باسم أمراضه.
مجنون!
العصر البكتيري دا انتهى،
لمّا اخترعوا المضادات الحيوية.
فيقوموا مسميين العصر اللي بعده
"العصر الفيروسي"،
اللي بتنتشر فيه أمراض فيروسية
زي الإنفلونزا والإيبولا وآخرهم كان كورونا.
لكنه برضه تنتصر البشرية،
ويأبى الله إلا إن يتم نوره،
والعلماء في كل مرة يتوصلوا للمصل المناسب
قبل ما الراس تقع في الفاس.
طيب. العصر اللي احنا فيه دلوقتي دا،
لو جينا نسميه، هنسميه إيه؟
"بيونج شول هان"، الفيلسوف الكوري الألماني،
بيقول إن الأمراض اللي بتميز العصر دا
هي الأمراض العصبية.
الأمراض اللي زي الاكتئاب،
واضطرابات المزاج بأنواعها.
بس الفرق بين الأمراض العصبية دي وأمراض زمان
إن أمراض زمان كانت بتيجي من برة.
يعني تاكل حاجة بايظة تعملّك بكتيريا،
حد يعطس في وشك يجيبلك فيروس.
لكن مرض العصر الحالي دا، طالع من جوا
فيه حاجة فضلت تكبر جواك
لحد ما عملتلك كالّو في دماغك.
طب اشمعنى العصر دا،
اللي انتشر فيه الاكتئاب؟
فيه ناس بتقولّك إن الاكتئاب موجود من زمان
بس ما كانوش يعرفوا إن هو اسمه اكتئاب.
يعني، دي نكتة لطيفة، ماشي، بغض النظر.
أكيد الاكتئاب كان موجود زمان،
لكنه ما كانش ظاهرة بالشكل دا.
يعني، ما كانش سمة العصر، زي النهاردة كدا.
طب إيه اللي موجود في العصر دا
يخلّي الاكتئاب ينتشر بالقدر دا؟
"ميشيل فوكو"، الفيلسوف الفرنسي،
له كتاب اسمه "المراقبة والمعاقبة"،
فكرته الرئيسية
هي إن الإنسان عمره ما داق طعم الحرية.
فالناس قالوله،
"ازاي بس؟ ما احنا عايشين في حرية أهو!"
قالّهم، "لأ، دي نكهة الحرية،
إنما الحرية الحقيقية، ما حدش فينا عرفها لسة."
طب ازاي يا عم "فوكو"؟
صديقي الإنسان، صلِّ على النبي.
وكل من له نبي، يصلّي عليه.
"فوكو" قالّك، "مش الناس في المجتمعات زمان
كانوا بيتحِكموا بالقمع والتعذيب؟"
زمان؟!
قلناله، "آه زمان فعلًا!
حتى في الأفلام القديمة، كنا بنشوف
الإقطاعيين معلّقين الفلاحين أجدادنا
من رجليهم على الشجر،
ونازلين فيهم ضرب بالكرابيج.
لحد مثلًا، لو حد فيهم ما عملش شغله."
"فوكو" قالّك، "أهو دا نفس اللي بيحصل دلوقتي
بس بطريقة شيك شوية."
يعني انت ممكن تبقى فاكر
إن انت اللي بتقرر هتختار إيه في حياتك،
بس مش دا اللي بيحصل.
لأنك من ساعة ما بتتولد، بتروح مدرسة،
تدرس مواد، المجتمع هو اللي فرضها عليك.
ولازم تذاكرها وتمتحن فيها.
ولو ما ذاكرتش وسقطت في الامتحان، لا سمح الله،
أبوك هيعلّقك في الجانش برضه.
ولو أبوك راجل عاقل شوية،
ممكن يمنع عنك المصروف مثلًا،
أو ياخد منك مفتاح العربية.
شوف! مع إن أمك هي اللي جايبهالك!
طيب، لمّا تخلّص تعليم، هتختار واحدة
من الكليات اللي متفصلة عشان تخدم سوق العمل.
فبالتالي، انت ماشي على خط مرسوملك
منذ نعومة أظافرك، كدا كدا.
دا بس التعليم.
"فوكو" ماسك الفكرة دي،
وقاعد بقى يطبّقها على كل حاجة في حياتنا،
ويوصل لنفس النتيجة،
يخلّيك تحس إن عنده حق فعلًا.
طب لو عنده حق،
ازاي الأجيال اللي كانت عايشة قبلنا دي،
في المجتمع التأديبي،
بالشكل القمعي اللي كان فيه دا،
ما كانوش مكتئبين كلهم كدا
زي ما الناس مكتئبة النهاردة؟
مهو أصل الناس اللي اتقمعوا زمان دول،
ما كانتش يعني حياتهم أحسن من حياتنا،
فليه احنا اللي طول الوقت بيجيلنا
"تريجرينج" واكتئاب من أي حاجة معدّية جنبنا؟
صديقي الإنسان، أنا بقيت كل ما آجي أنكشك،
ألاقيك بـ"تتريجر" على نفسك.
إيه اللي اتغير في البني آدمين
خلّاهم حسّاسين كدا؟
واضح كدا، إن تعريف "فوكو"،
بتاع المجتمع التأديبي دا
مش كفاية عشان نفهم بيه نفسنا دلوقتي.
يمكن الأفكار بتاعت "فوكو" دي، كانت تنفع العصر،
اللي بيقولوا عليه عصر الحداثة.
إنما احنا دلوقتي، لا سمح الله،
تجاوزنا الكلام دا خلاص.
احنا مش في عصر الحداثة، احنا في عصر جديد،
عصر الحداثة فشخ، الحداثة المتأخرة،
أو عصر ما بعد الحداثة.
فما بقاش ينفع حياتنا بس تتفسر
من خلال المجتمع التأديبي بتاع "فوكو" دا.
لأن أبوك لو شافك ماسك الكتاب دلوقتي،
هيقولك، "يا ابني ما تسيب لعب العيال دا
وتقوم تعملّك فيديو "جيم ستريم"
على الـ(يوتيوب) ولّا حاجة، يجيبلك 1000 دولار،
وانتي يا بنتي، "لؤي" بينزّل "تراك" جديد،
ما تقومي تعملي عليه "تيك توك"،
يمكن ربنا يكرمك وتـ"فيرلي".
عندنا أقساط آخر الشهر!
الفيلسوف الكوري الألماني "بيونج شول هان"،
بيتكلم عن المجتمع الجديد
اللي حل محل المجتمع التأديبي دا،
مجتمع جديد، ما فيهوش نفس النوع دا من التحكم،
اللي "فوكو" بيتكلم عنه.
مجتمع ما حدش فيه ماسكلك العصاية
وبيقولّك تعمل إيه وما تعملش إيه.
وهو مجتمع الإنجاز.
التكنولوجيا اللي وصلنالها حاليًا،
خلقتلنا مجتمع ما فيهوش قيود زي الأول،
مجتمع مليان بالفرص ومليان بالممكنات،
ودا بسبب إن العالم كله
بقى متوصّل على الإنترنت.
الوجود الافتراضي دا خلّى كل حاجة ممكنة.
كل الاحتمالات واردة تحصل.
كل الأحلام ممكن تتحقق في غمضة عين.
تنام فقير، تصحى غني.
تنام ما حدش يعرفك غير أبوك وأمك،
تصحى الناس كلها تعرفك، تبقى مشهور.
كل شيء ممكن يحصل في لمح البصر،
أو ما يحصلش خالص.
وبدل ما كان المجتمع زمان بيحركك
من خلال الأوامر والنواهي
إنك لازم تدرس العلوم دي،
تشتغل الشغلانة دي، عشان تنجح،
دلوقتي بقى اللي بيحركك هو الممكنات،
ما بقاش فيه أوامر ونواهي.
بقى فيه حاجات ممكن تحققها.
فالمجهود اللي كنت بتبذله زمان
تحت بند الطاعة،
النهاردة، هتبذل أضعافه
تحت إغراءات ما هو ممكن.
يعني، لو حاولنا نتخيل
نموذج ناجح في مجتمع زمان،
وقلنا مثلًا، إنه فيه راجل، سمع الكلام،
وذاكر واجتهد وبقى دكتور،
وفتح أول عيادة أطفال في قريته.
وبقى "الدكتور راح، الدكتور جه"،
أكيد الدكتور دا هيكون حاسس بالنجاح والتحقق.
لكن النهاردة، لو عندك نفس النموذج دا،
الدكتور دا مش هيكون حاسس بالنجاح.
بالعكس، هيكون حاسس بالفشل،
لأنه مش مشهور، ما عندهوش فولوورز على النت،
أو جروب بينشر فيه نصايحه العلمية.
أهو الدكتور دا،
لو جه معايا عند "بسنتي" الحلاق،
"بسنتي" هيطلسقه هو،
ويدّيني أنا الاهتمام كله.
ليه بقى؟ لأن أنا اليوتيوبر،
هو، حياه الله، دكتور.
ويقعد بقى يزعق،
وينادي الواد اللي شغال عنده ويسمّع الناس،
ويقولّه، "يا ابني، فوطة سخنة لليوتيوبر،
ياد، ما تخلّصش ماسك الطمي على وش اليوتيوبر."
وبالتالي، الدكتور دا،
مش هيحس بالتحقق طول ما هو دكتور.
محتاج يبقى عنده
نسخة افتراضية ناجحة من نفسه.
مش كفاية نجاحه في الواقع،
لأ، محتاج نجاح افتراضي كمان.
لازم تبدأ تتخيل صورة اجتماعية لنفسك
تاكل مع الواقع الافتراضي دا كمان.
صورة انت اللي هتخلقها بنفسك وتنتمي ليها،
وتبدأ معاها تتحوّل ضغوط العمل
لضغوط التفكير في الذات.
اللي انت محتاجه في المجتمع الجديد دا
هو المبادرة والحافز
إنك تقدّم نسخة برّاقة من نفسك.
نسخة بياعة. تشتغل على تصميم جديد لنفسك
يتيحلك مكان في عالم الممكنات الغير محدودة دا.
وعشان نجاحك هيكون متوقف
على وجودك الافتراضي على شبكات الإنترنت،
فانت محتاج تفكر في صورتك الاجتماعية دي
أكتر بكتير من زمان،
وأي حاجة بتفكر فيها كتير، بتكبر جواك.
فمساحة التفكير في نفسك، جواك،
مع الوقت، تبقى أكبر.
تبقى متخم بنفسك،
عايز فوّار عشان تبلّع نفسك.
ويتبدل الإرهاق الجسدي،
اللي كان موجود في عصر التأديب القديم،
لإرهاق روحي ونفسي في عصر الإنجاز.
محتاج تعيد اختراع نفسك.
وما عندكش حد تعرف تميّل عليه
وتاخد بنصيحته أو تستفهم منه،
انت المفروض تعمل إيه في الموضوع دا!
لأن المبادرة هي العامل الأول للنجاح.
الإنترنت ما ينفعش فيه التكرار.
كل اللي نفع قبل كدا مع غيرك،
ما عادش ينفع معاك.
العُملة دلوقتي هي الجديد.
وتفضل تدوّر جوا نفسك على الجديد دا
لحد ما توصل لمرحلة السأم.
طبعًا، وانت قاعد تدور جوا نفسك
على اللي يبيع على السوشيال ميديا دا
تعدّي بقى على كل فولدرات الـAbuse بقى،
تفتكر أبوك لمّا كَل السندوتش بتاعك
وسابك تنام من غير عشا،
تفتكر أمك لمّا كانت بتقرصك في فخادك.
أخوك لمّا كان بيحُط المسطرة...
وتعيّط. ما انت فاضي بقى، صديقي الإنسان.
ما هي دي نفسك. هي دي ذكرياتك.
يعني، انت هتجيبه من برة؟ ما انت ما تقعدش
تقلّب في صفيحة زبالة، وبعدين ترجع تقول إف!
فبالتالي، إما إنك تكره نفسك،
لأنها مش قادرة على إنتاج المبادرة.
ولأن أبوك كل السندوتش بتاعك!
أو إنك تمل من نفسك
من كتر ما اتأملتها وفكرت فيها
كشيء المفروض تلاقي جواه
اللي يخلّيك تسبق اللي حواليك.
دا بيوصلّنا لحالة، بيسميها "بيونج"،
"عدم القدرة على القدرة".
بيقول "بيونج"، إن الشكوى المكررة
اللي المكتئبين دايمًا بيشتكوا منها،
بتاعت إن هما حاسين
إن مفيش حاجة ممكنة ومفيش حاجة بتتحقق،
دي شكوى عمرها ما كان ممكن نسمع عنها
غير في مجتمع بيقول إن مفيش مستحيل.
لأنك لمّا بتشوف بعينيك إن كل شيء ممكن،
بدليل إنه بيحصل لناس كتير من حواليك،
أو ناس انت متابعهم على النت،
لكنك مش قادر توصلّه،
دا بيأدي لأنك تتخانق مع نفسك،
تشتمها، تزدريها،
تطفي السجاير في كينونتها، تسب لها بالـ...
وما تخرجش من المعركة دي
غير وانت غرقان في دمك، اللي أنت أهدرته بنفسك.
ما حدش كلمك!
انت القاضي بتاع نفسك وانت المتهم.
انت الجاني، وفي نفس الوقت، انت المجني عليه.
صديقي الإنسان، الاكتئاب هو مرض
بيعكس حرب الإنسانية على نفسها،
في ظل مجتمع بيعاني من السرعة الفائقة
في تحفيز الناس المستمر إنهم يبقوا أحسن.
مجتمع بيعاني من الإيجابية المفرطة،
مجتمع غايب عنه قِيَم مهمة،
زي قيمة التأني والهدوء.
وإنك لمّا تبقى قاعد فاضي،
بدل ما تستمتع بوقتك دا،
تعتبره كواليتي تايم،
لأ، ازاي؟ تلوم نفسك، عشان مصلحة قِيَم تانية
زي الإنجاز والمهام المتعددة
والـ"مالتي تاسكينج".
وهنا، بيضرب "بيونج" المثل
بواحدة من قيم المجتمع الجديد
اللي اسمها الـ"مالتي تاسكينج" دي
أو المهام المتعددة،
ازاي إن الـ"مالتي تاسكينج" دي
قيمة لا غنى عنها
بالنسبة للحيوانات للبقاء على قيد الحياة.
يعني الحيوان اللي بيصطاد فريسة دا،
لازم يكون "مالتي تاسكينج".
مهو محتاج ياكل اللي اصطاده.
بس في نفس الوقت
محتاج ياخد باله من أعدائه لا يصطادوه هما كمان.
ضروري برضه.
دا كمان محتاج يراقب عياله وياخد باله منهم.
وبالتالي، بيكون الحيوان في الحالة دي
موزع اهتمامه على مجموعة حاجات
ما يقدرش يغفل عن واحدة فيهم.
ودي بقى، صديقي الإنسان،
الحالة اللي بيسموها اليقظة الحذرة،
أهي اليقظة الحذرة دي،
هي اللي بتخلّي الحيوانات
ما عندهاش القدرة على التأمل
أو الاستغراق في التفكير.
وبسبب دا،
الحيوانات ما عندهومش مَلَكة الإبداع.
أهو المجتمع بقى
اللي بيحاول يحلّق على كل حواسك،
ويكسب من خلال استثمار انتباهك وقت فراغك،
جايز يكون مجتمع بيساعدك
في القضاء على الملل،
لكنه، لولا الملل والفراغ
ما كانش الإنسان صنع الفن بأنواعه
ولا كان أنتج الثقافة،
ولا كان وصل لأي اختراع،
له الفضل في الحضارة
اللي الإنسان وصلّها النهاردة.
صديقي الإنسان، فيه سؤال محيرني،
انت ازاي ما سألتهوش لحد دلوقتي؟
احنا أصلًا ليه في الأول كنا بنتكلم عن "فوكو"؟
يعني، ليه قلنا إن المجتمع
كان زمان مجتمع عنف
وبعدين بقى مجتمع تأديبي
وبعدين بقى مجتمع إنجاز؟
مهو الراجل اللي اسمه "بيونج" دا
باين عليه Updated، وحاطط إيده على البلف .
هل دي محاولة
إن أنا أعملّك جو فيه مفارقة كدا
وأحطلك المجتمعات
على خط الزمن وأفرجك عليهم؟
بدلّعك يعني؟ بروّق عليك؟
أقولّك لأ، الموضوع أبسط من كدا.
الفكرة كلها إن احنا في العالم التالت
لسة عايشين في مجتمع العنف دا.
العنف اللي بيتعرضله
الفلسطيني أو السوري أو المهاجر،
أو أي فئة عايشة بدون حماية
وبيتمارس عليها العنف المادي.
إنما بقى العنف التأديبي،
فما زال موجود هو كمان،
وبنسب مختلفة بين كل مجتمع والتاني.
زي ما وصف "فوكو".
لأ، دا أكتر مما وصف "فوكو".
يمكن بس بما إنه فيلسوف بيكتب للعالم الأول،
خياله ما كانش مركّز
مع المجتمعات المضروبة بالنار دي.
لكن اللي حصل، إن العالم ما بقاش عالم واحد،
ما بقاش فيه مفهوم واحد عن العالم.
العالم بقى حواري وشوارع،
وطبقات، بعضها فوق بعض،
لو عشت كافي غيرك شرك،
وربنا نجاك من العنف الدموي دا،
وما حدش قتلك ولا فجّر بيتك
ولا حبسك في معسكر إعادة تأهيل،
هتيجي تعضعض معانا في السبوبة المشمومة دي
اللي بيسميها الفيلسوف الكوري الألماني،
"بيونج شول هان" دا، مجتمع الإنجاز.
لكن في بعض الظروف، ممكن الواحد يلاقي نفسه
بيعاني من آثار المجتمعات التلاتة دول
مضروبين في بعض.
