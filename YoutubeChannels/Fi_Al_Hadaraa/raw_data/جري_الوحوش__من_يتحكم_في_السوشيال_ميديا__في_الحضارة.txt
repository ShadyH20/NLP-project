إيه؟
الكاميرا تمام. أهي.
وسّع يا لا!
كدا الـ"مايك" تمام، يلّا.
شيّع انت بقى يا حاج "رضا"!
أشيّع إيه؟ أنا مش هسيبك!
انت ما بتقراش التعليقات ولّا إيه؟
أنا الناس طالباني بالاسم.
طالباك بالاسم إيه يا لا؟ انت حد يعرفك؟!
آه، "ذات الروح المعفنة" دي ياما قضت منّي!
لأ، لو "الروح المعفنة" بذات نفسها قضت منك،
يبقى تقعد معايا!
بس بقولّك إيه يا "رضا"...
دا أول "لايف" أطلعه،
مش عايز فضايح قدّام صديقي الإنسان.
عيب عليك، هشرّفك يا صديقي.
ماشي، خُد.
يلّا.
نشوف معانا أول صديقي الإنسان، بنقول آلو.
آلو!
استنى يا لا! آلو!
معاك "يحيى الرومي" من "البرلُّس" يا "محمد".
أهلًا وسهلًا يا أستاذ "كيرلس"!
عايزين حلقات أكتر، أرجوك!
ربنا يخلّيك والله، دا يشرفني.
حضرتك عايز حلقات عن إيه؟
مش مهم. المهم حلقات أكتر.
نعملّك حلقات يا حبيب أخوك، ما تقلقش.
حاضر يا أستاذ "كيرلس"، عينيا والله، عينيا!
والله ما بيخلّيني أنام غير صوتك!
بسرح في الدنيا مع صوتك.
الله! إيه يا عمنا؟ إيه الكلام دا؟!
ربنا يخلّيك والله يا أستاذ "كيرلس"!
طب... طب ممكن بقى تعيد فُرجة على الحلقات
بما إنك كدا كدا بتنام يعني،
أهو شوية Views زيادة.
طيب، بقولّك إيه طيب...
اتفضل.
ياد يا ابن الـ...
بقولّك إيه، أنا اللي هجيبك من قلب بيتك،
وهسمّعك شتيمتك بودانك!
ولا، مفيش راجل ورا الحديدة ياد!
يخرب بيتك يا لا! احنا لايف!
ماشي!
لا مؤاخذة، معانا اتصال تاني، ونقول آلو!
ازيك يا "محمد"، عامل إيه؟
الصوت دا أنا سمعته قبل كدا!
عم "شلبي"! خير يا عم "شلبي"؟!
أنا قُلت أحييك وسط جمهورك،
يا حبيبي انت، يا اللي مشرّف العمارة!
بقولّك إيه...
أحسن!
معانا تليفون كمان، ونقول آلو.
هاي يا "محمد"!
أهلًا وسهلًا بحضرتك!
- ازيك.
- أيوة، اتفضلي.
أنا بحب أوي
أدخل أعملّك React Angry، الصراحة.
برتاح أوي لمّا بعمل كدا.
أنا مبسوط إن غضب حضرتك عليا
بيخلّي حياتك أحسن يعني!
صدّقني والله، الموضوع مش شخصي، إطلاقًا.
أنا بس برتاح لمّا بعمل كدا.
ممكن أسأل حضرتك سؤال؟
اتفضل!
هو انتي بتتعاملي منين؟
إيه؟ بتعامل يعني إيه؟
يا ابني، نكتب على نفسنا كمبيالة
ونسلّم نفسنا أسهل؟
إيه اللي انت بتعمله دا؟
يا ابني، دي بتتعامل بـ"ستاف" بـ"مايكل أنجري"!
دي "ستافّة" سلاحف!
يا "رضا" ما دا جايز الست يكون عندها
متلازمة ولّا حاجة. بلاش نحكم على الناس!
ومعانا مداخلة كمان، وبنقول آلو.
أيوة يا "رضا"!
إيه يا حبيب أخوك؟
مش قُلتلك؟ مطلوب بالاسم.
يا أسطى، الحاجة بتاعت امبارح، كانت إيه! طرش!
لو جيتلي بقى النهاردة،
هدّيك حاجة على السنـ...
آه، ما أنا هعدّي عليك النهاردة بالليل...
معانا اتصال كمان، بنقول آلو.
آلو. اتفضل اشتم الأستاذ!
لأ. أنا بحب أستاذ "محمد".
كمّل يا معلّم في اللي انت بتعمله.
دا كدّاب!
بس اهدا يا ابني!
الكلام دا بجد حضرتك؟!
فيه إيه يا "سعدني"؟ والله بنحبك يا "سعدني"!
والله دا حوارتجي وحجّار!
كنت بس عايز حلقات أكتر،
والله ما بعرف أنام غير على صوتك!
انت أستاذ "يحيى الكومي" من "البرلُّس".
عرفتك، صح؟
آه يا "محمد"! والله بنكلمك محبة!
خلاص، حاضر، عينينا يا أستاذ "محمد"،
نعملّك حلقة يوم ويوم، إن شاء الله!
يوم ويوم ليه؟ هو احنا "عالم الحيوان"؟!
- كان عندي سؤال بس كدا يا أستاذ "محمد".
- آه، اتفضل طبعًا.
ياد يا ابن فيالق الحمقى!
مش قلتلك؟ كدّاب وحجّار!
- بقولّك إيه؟
- إيه؟
هو "أوبشن" إن احنا نروح نجيب من بيته
ونسمعه شتيمته دا، لسة موجود؟
موجود.
- يلّا.
- يلّا بينا.
صديقي الإنسان،
الشتيمة اللي اتشتمتها من شوية دي، زعلتني جدًا.
يعني إيه يقول عليا من فيالق الحمقى؟
وبعدين إيه "فيالق" دي؟ جمع "فلقة" يعني؟!
حتى في الشتيمة، هتعملّي مثقف؟!
ما تقول... زي الناس وخلاص!
المهم إن الموقف دا، خلّاني أفكر في موضوع
قوة الـ"سوشيال ميديا" اللي بيقولوا عليها دي.
هل صحيح فعلًا الـ"سوشيال ميديا"
ادّت صوت لفيالق الحمقى،
زي ما بيقول
الفيلسوف والروائي الإيطالي "أومبرتو إكو"؟
أو زي ما بيقول الفنان "علاء مرسي"
في تصريح شهير له،
"شوية عيال فيالق حمقى
قاعدين على الـ(سوشيال)!"؟
ولّا الـ"سوشيال ميديا" ادّت صوت لناس،
ما كانش ليهم صوت قبل كدا؟
وبالتالي، ادتهم قدرة
على التأثير في الواقع وتغييره.
"أومبرتو إكو" دا متضايق من إنه الناس
كانت بتقعد زمان على القهاوي،
وترغي في أي كلام،
وتلغوِش في أي حاجة، وتروح تنام.
لا الكلام بيلزق،
ولا حد بيصحى الصبح فاكر حاجة.
على رأي المثل، "كلام الليل مدهون بزبدة،
بيصبح عليه الصبح، يسيح!"
دلوقتي، الناس دول بقوا ينفع يقولوا رأيهم
في كل صغيرة وكبيرة بتحصل في الدنيا.
والكلام بقى ينزل على الـ"تايم لاين".
وبقى يتعد في إحصائيات التداول،
ويبقى "تريندات".
ولمّا تبقى رقم، دا هيساوي بين الناس،
الدكتور زي المهندس زي بيّاع البطاطا.
يعني لمّا بتلاقي "بوست"
مثلًا، عليه 10 "لايكات"،
ما بتدوّرش مين فيهم بيّاع بطاطا
ومين فيهم دكتور ومهندس!
الدكاترة والعلماء والأدباء في المجتمع
اتساووا برؤوس البني آدمين العاديين،
بقوا كلهم أرقام زي بعض.
تيجي تفكر فيها، تقول مهو برضه ما ينفعش
نساوي رأي عالم ورأي راجل شارع!
وبعدين، تدورها في دماغك حبة كمان،
وتقول، يعني هو اللي خلق
الأدباء والعلماء دول، ما خلقش غيرهم؟!
هما بس اللي من حقهم يتكلموا؟! حاجة تحير!
بغض النظر عن مين فينا الغلطان دلوقتي،
بس انت متصور إن الـ"كومنتات" والـ"ريفيوهات"
والحاجات اللي بنخش نهبدها
على الـ"كيبورد" بأخطاء إملائية دي،
أد إيه بقى ليه سُلطة وقوة النهاردة؟
أي حاجة دلوقتي، مهما كانت قيمتها الحقيقية،
أغنية أو كتاب أو فيلم،
أو حتى صورة ممثلة بفستان،
ممكن تتأثر بـ"كومنتات" الناس و"ريفيوهاتهم"!
يعني، انت ممكن ما ترضاش تشوف فيلم معيّن
ولا تقرا كتاب ولا تطلب من مطعم،
عشان لقيت عليهم تعليقات سلبية!
وأوقات تانية تفكر، إنه ممكن يبقى الـ"ريفيو" دا
من واحد مجنون، إيش عرفك؟
أنا مرّة طلبت من مطعم واخد "ريت" وحِش،
والأكل كان حلو، إيه رأيك بقى، صديقي الإنسان؟
طيب، السُلطة الكبيرة
بتاعت الـ"سوشيال ميديا" دي، جت منين؟
ازاي الكام كلمة اللي انت بتكتبهم
وانت قاعد بالفانلة على السرير دول،
ممكن يلغوا "إيفنتات" أو يقفلوا أماكن
أو يحبسوا حد أو يدمروا مستقبله،
أو يقفلوا البرنامج دا نفسه،
بعد الشر علينا، صديقي الإنسان، ما تُنقّش!
زمان، قبل اختراع الـ"سوشيال ميديا"،
كانت الناس اللي عندها القدرة تعبّر عن رأيها
وتنشر كلامها على الملأ دُول، قليلين جدًا.
زي الصحفيين مثلًا اللي في الجرايد
والدبلوماسيين والمثقفين،
شوية الناس اللي هما بيسموهم "نخبة المجتمع".
إنما عامة الشعب، دول بقى ما كانوش بيتكلموا
غير لمّا قناة مثلًا يعملوا تقرير عن رأي الشارع،
أو زي مثلًا بريد القراء في المجلات القديمة كدا،
أو "أصدقاء مجلة (سمير)"،
اللي انت بعتلّهم
صورتك وانت صغير، صديقي الإنسان،
حتى بالأمارة كنت جايب شعرك على جنب.
حطوها في الصفحة الأخيرة.
بس النهاردة، الوضع بقى مختلف خالص.
"آلان كيربي"، الناقد الثقافي البريطاني،
اللي ما بيحبش مسلسل The Office،
شايف إن التطورات
اللي فرضتها تقنيات التواصل الجديدة،
خلّتنا دلوقتي عايشين في عصر جديد،
اسمه "الحداثة الزائفة" أو الحداثة الـ"ديجيتال".
وقصده بالمفهوم دا
إنه السياسة والفن والقضايا العامة
كل الحاجات دي، بقت أقرب لنصوص غير مكتملة.
ما لهاش معنى يعني، من غير التعليقات والمشاركات
والتقييمات اللي بتتكتب عليها.
الأول، صديقي الإنسان، لمّا كان ينزل فيلم،
كان نجاح الفيلم دا بيتشاف من شبّاك التذاكر،
النهاردة، بقى نجاح الفيلم والأغنية
والـ"ماتش" اللي بتشوفه
وحتى المؤتمرات السياسية،
نجاحها بيعتمد على رد فعل الناس
على الـ"سوشيال ميديا"،
مدى التفاعل معاها،
الـ"كوميكس" اللي اتعملت عليها.
حتى دا لمّا كان بيحصل زمان
في الراديو مثلًا ولّا في التليفزيون،
والمذيع بتاع البرنامج يفتح المداخلات،
كان دايمًا القناة هي اللي عندها سُلطة
على المداخلات دي،
لو لبّخت في الكلام، هيقفوا في وشك،
والمذيع هيعتذر للمشاهدين عن انقطاع الاتصال.
لكن دلوقتي، مشاهدات الـ"يوتيوب" وتعليقاته،
أو الـReviews على أي حاجة في الدنيا
هي اللي بتحكم على العمل دا بالنجاح أو الفشل.
ردود الأفعال على الإنترنت، بقت هي المحكمة
بتاعت كل عمل فني أو سياسي أو رياضي
أو أي حاجة.
وبالتالي، بقى المتلقي هو اللي ليه السُلطة
على اللي بيشوفه، والمتلقي عارف دا.
صديقي الإنسان، مش انت عارف دا؟
إنك ليك سُلطة عليا؟
صديقي الإنسان، أنا غرقان في خيرك،
بس دا مش معناه إني أطبلّك، صديقي الإنسان.
يعني، احنا إخوات،
لمّا أشوفك بتعمل حاجة وحشة، هقول،
زي ما انت بتقولّي نصايح في التعليقات برضه!
فالمتلقي عارف إن السُلطة معاه.
وأوقات بيستخدمها بشكل كويس،
زي مثلًا لمّا بـ"يشيّر" "انهيار الحضارة"،
وأوقات بيستخدمها بشكل سيئ،
زي لمّا بـ"يشيّر" حاجات تانية!
المسئولية زي ما بقت على وسائل الإعلام
إنها تقدّم برامج تفيد الناس،
لأ، كل حاجة موجودة.
وخلّينا نشوف الناس هتتفرج على إيه أكتر،
وبناءً عليه، هو اللي هينجح ويكمّل.
طب بس يعني، لا مؤاخذة،
هي مش دي الديمقراطية؟
يعني، مش لمّا ناس أكتر
تبقى قادرة تعبّر عن رأيها وتنشره،
وتقدّر تعلّق على اللي بتشوفه وتسمعه،
مش يبقى أحسن؟
مش دا أحسن، لأن الناس دي ببساطة،
مش تابعة لجهة معيّنة،
بتحتكر لنفسها الحق في التعبير؟
وإن الناس ما حدش بقى يقولّهم
يفكروا ازاي أو يتكلموا ازاي؟
ومعنى كدا إن هما هينتجوا أفكار جديدة حرة،
بتعبّر فعلًا بصورة حقيقية عن رأي الناس.
صديقي الإنسان، يعني،
حلو إنك جبت سيرة موضوع الديمقراطية دا.
بس تعالى نفكر، إيه الفرق
ما بين الـ"سوشيال ميديا" والديمقراطية؟
الديمقراطية هي إن مجموعة من الناس
تقدّم أوراق ترشحها،
فانت كفرد تقعد تشوفهم بيقولوا إيه،
وتختار من بينهم واحد، بعد تفكير وتفحص ومقارنة،
طبعًا، دي قصة غريبة بالنسبالك، صديقي الإنسان.
أنا عارف.
المهم إن الاختيار في الديمقراطية
بيبقى اختيار مدعوم بالتفكير المنطقي
إنما اختياراتنا على الـ"سوشيال ميديا"
للي بنشوفه، مش اختيارات مدعومة بالتفكير،
دي اختيارات مدعومة بالغريزة.
صديقي الإنسان، انت عارف،
الخوارزميات عارفة مقاس لباسك كام!
وبتدّيلك اللي بيحفز انتباهك
وردود أفعالك دايمًا.
انت كمان بتتعامل معاها بالغريزة.
يعني، بتدخل تتخانق في الـ"كومنتات"،
لمّا تبقى متعصب ومتضايق من حد في حاجة.
وبتدخل تتفرج على فيديوهات أطفال
وانت بتفكر في الخلفة،
وأوقات بتدخل تتفرج على حاجات تانية،
قبل ما تنام.
تعامل بحت بالغريزة.
ولأنه بيخاطب الغريزة، فهو بيشجع انتشار
كل ما هو مستفز وغريب ولافت للانتباه.
عشان يفضل قادر
إن هو يطلّع منك ردود أفعال واهتمام.
ومن خلال البيانات، بيحصل إنك مع الوقت
تكتشف إن رغباتك في الحياة بدأت تتغير.
لحد دلوقتي، صديقي الإنسان، احنا ما عرفناش
رغباتنا دي بتتغير للأحسن ولّا للأسوأ.
بس لمّا يبقى فيه مكان في الدنيا،
الناس بتعبّر عن نفسها فيه،
وبتحاول التأثير على بعضهم البعض،
يبقى المكان دا له اسم، صديقي الإنسان.
بيبقى اسمه "الحيز العام".
الحيز العام دا هو المساحة اللي الناس
بتتناقش فيها في المواضيع العامة،
بلغة عامية برضه، كلهم فاهمينها.
يعني لغة مشتركة وليها تعبيرات
وأساليب محددة للصدق والكدب متفق عليها،
وصِيَغ للتفاهم بين كل الناس.
ومش شرط الحيز العام دا يكون ميدان،
ممكن يبقى قهوة، صالون أدبي،
جامعة، أو نادي ثقافي.
أي مكان الناس ممكن تتقابل فيه
عشان تاخد وتدّي بشكل ودّي.
"إيلون ماسك" مثلًا وهو بيشتري "تويتر"،
قال إن الموقع دا
هو "الميدان الرقمي العالمي"
اللي بيتم فيه مناقشة
القضايا الحيوية لمستقبل البشرية.
يعني "ماسك" كان عايز يشتري "تويتر"،
عشان يتحكم،
أو على الأقل يبقى مشرف
على أهم الجدالات اللي بتحصل في العالم.
بس تفتكر هو قصده إيه بالظبط
من تعبير "ميدان رقمي عالمي" دا؟
صديقي الإنسان، فكرة إن النقاشات العامة دي
تحصل في ميدان، حاجة قديمة جدًا في التاريخ.
من أقدم الأمثلة على كدا مثلًا،
حاجة اسمها الـ"أجورا" عند الإغريق زمان.
الـ"أجورا" دا كان ميدان في وسط البلد،
بس مش صينية وإشارات،
ونروح ناكل من عند "القزّاز" والكلام دا،
دا ميدان كان الفلاحين والتجار بيتقابلوا فيه
يبيعوا ويشتروا من بعض،
ويتناقشوا في المسائل العامة اللي تهمهم،
زي سياسة المدينة اللي عايشين فيها،
والحروب والأزمات وأي حاجة تانية شاغلة بالهم.
ولأن الفلاسفة كمان،
كانوا بيحبوا الجدل والكلام الكتير،
هما كمان بقوا بيروحوا الـ"أجورا"،
وينشروا هناك أفكارهم.
الـ"أجورا" دي بالتدريج بقت هي
المركز السياسي والاجتماعي والاقتصادي الأساسي
اللي بيحدد سياسة المدن اليونانية القديمة.
والموضوع دا طبعًا
ما كانش بس عند الإغريق لوحدهم.
في المدن العربية الإسلامية مثلًا،
كانت الناس بتتقابل في الجامع.
آه مش بيبيعوا ويشتروا جواه،
بس كان مساحة لمناقشة أمور الدين والدنيا كمان،
وتعلم علوم عصرهم وإلقاء الشعر
وحاجات تانية كتير.
كل الحاجات دي النهاردة،
بنسميها النقاش في الحيز العام.
طيب، هل الـ"فيسبوك" و"تويتر" والحاجات دي،
هي الحيز العام بتاع مجتمعنا النهاردة؟
تعالى نفكر فيها.
المفروض إن الحيز العام
اللي الناس بتقابل فيه بعضها
عشان يطوروا أفكارهم، يكون فيه عدة مواصفات،
الأول، إن يكون الناس اللي فيه عاقلين.
طب هو الناس اللي على الـ"سوشيال ميديا" عاقلين؟
صديقي الإنسان، عاقلين وكل حاجة،
ما هما هما نفس الناس.
المشكلة مش في مجموع الناس.
لكن بسبب إن الـ"سوشيال ميديا" بتخاطب الغريزة،
الخوارزميات بتاعتها بتحاول على ما أد تقدر
توصلّك حاجة تستفزك.
عشان تخرّج منك ردة فعل،
يا إما تشاركها أو تعلّق عليها.
عشان كدا طول الوقت،
بتلاقيك بتقابل على الـ"سوشيال ميديا"،
أفكار متطرفة بس.
افتح "فيسبوك" مثلًا،
تلاقي واحد بيقولّك، "لازم نوئد البنات"!
وبعدين الـ"بوست" اللي بعده،
تلاقي واحد تاني بيقولّك،
 "لازم الرجالة كلها تلبس كلوت فتلة،
عشان نتغلب على الذكورية السامة"!
طب، مفيش رأي متوسط؟ عادي؟
أو مش مستفز؟ مفيش؟
مفيش.
لأن دي مش وظيفة الـ"سوشيال ميديا" أصلًا.
ولأن دا، بالتالي،
مش نقاش عام أصلًا ولا حاجة.
وإنما بس دوامة
من الـ"لايكات" والـ"كومنتات" والـ"شير"
اللي هدفها الوحيد إنها تفضل دايرة ومستمرة.
عشان كدا،
المفكرة السياسية الأمريكية "جودي بين"،
بتشوف إن الـ"سوشيال ميديا"
مستحيل تبقى حيز عام.
لأنها، لا فيها لغة مشتركة،
ولا فيها فاعلين اجتماعيين واضحين،
ولا فيها حتى خطابات ثقافية وسياسية مكتملة.
مفيش على الـ"سوشيال ميديا"
إلا شوية Influencers بيشدوا انتباهك،
وشوية خوارزميات بتحاول على أد ما تقدر
إنها تدّيك حاجة تعصّبك،
و"كومنتات" بتأثر على قراراتك ورأيك.
طب هل الكلام دا معناه إن احنا فعلًا
فيالق حمقى زي ما قال "أومبرتو إكو"؟
لأ يا عم، مش دا قصدي.
أنا ما أسمحش لحد يقول عليك كدا، صديقي الإنسان.
خصوصًا، بعد الـ"كومنتات" الحلوة
اللي بتكتبهالي.
بس نظام الـ"سوشيال ميديا" فعلًا
محتاج فيالق من الحمقى عشان يشتغل.
بس انت، شخصيًا، مش أحمق أكيد.
ولو فاهم الآليات اللي النظام دا بيشتغل بيها،
ممكن ما تتجرش ليها.
وبدل ما ناخد موقف وجانب كدا من "إكو"،
زي ما كنت هعمل في الأول،
جايز يكون الأحسن إننا ندّي لنفسنا فرصة
نفكر في كلامه وكلام غيره.
مش قصدي إنك تقفل الـ"موبايل"
وتبطل تكتب "كومنتات" و"ريفيوهات"،
بس قصدي إنك تاخد وقتك
وتسمع وتقرا وتشوف بتأني، على مهلك.
وتتناقش مع صحابك
اللي بتثق في رأيهم وتفكيرهم.
وبعد كدا، ابقى اكتب اللي انت عايزه،
واستفيد من الفرصة
اللي الـ"سوشيال ميديا" ادتهالك،
واللي فعلًا ما اتوفرتش لأي حد قبل كدا.
مفيش حاجة بتبقى شر مُطلَق أو خير مُطلَق،
ومفيش حاجة مضرة أو مفيدة طول الوقت.
هما عايزينا فعلًا نكون فيالق حمقى،
واحنا ممكن ما نكونش،
ونستفيد من التحولات الثورية اللي حوالينا دي
عشان نكون أوعى وأذكى.
هو أنا يعني، صديقي الإنسان، لو ما كنتش متأكد
إنك تقدر تبقى أوعى وأذكى،
كان إيه اللي يخلّيني أنشّف ريقي وأنا بحكيلك
عن الحداثة الـ"ديجيتال" والحيز العام؟
يلّا، صديقي الإنسان،
نورتنا الشوية دُول. حصلِت البركة.
