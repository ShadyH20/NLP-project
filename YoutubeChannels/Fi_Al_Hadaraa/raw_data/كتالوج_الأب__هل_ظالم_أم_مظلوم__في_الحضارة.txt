"يدُق الباب، أقول هي
أقول رجعت، خلاص ليا"
احمينا يا رب!
انت "محمد السعدني"، صح؟
- على حسب!
- على حسب إيه؟
انتي الست "نادية" مرات عم "شلبي"، صح؟
وعرفتني ازاي؟
هو إيه دا اللي عرفتك ازاي؟
يا ست الكُل، دا انتي صوت شخطتك
موقّع الدهان من الحيطة!
دا العمارة كلها أجمعت إن حضرتك
الدليل العملي الملموس، لا مؤاخذة،
لمصطلح الست القادرة.
اللهم صلِّ على النبي!
إيه قِلّة الذوق دي؟
هو "شلبي" عندك جوا؟
هيكون عندي بيعمل إيه يعني؟
طب وسّع كدا!
اتفضلي يا ست الكُل! بيتك ومطرحك!
هو فين؟
يا ست "نادية"،
أنا معرفش جوزك الموقّر راح فين،
ما نيش ضُرّتك أنا!
أهو.
وآدي قعدة، مستنية.
ثانية واحدة بس يا مدام "نادية"،
أشرحلك اللي بيحصل.
أنا أصلًا، أنا وعم "شلبي"،
علاقتنا أبسط من كدا،
أنا قاعد هناهو،
وهو وقت ما تطلب معاه بمرازية، بييجيني،
ياخد غرضه ويمشي.
ماشي يا "شلبي" على القعدة السودا دي،
لأطلّع النجيل الأخضر على عينيه!
آه! دا شكله كدا مزعّلك وطفشان!
دا لا هو، ولا عيلته، ولا سكان عمارته،
يقدروا يزعلوني.
والله يا ست "نادية"، أنا عارف إن أنا
سألت السؤال دا كتير، من ساعة ما جيت هنا،
بس أنا هسألهولك تاني.
أنا مال أمي بالحوار دا؟!
"شلبي" لمّا بينزل من عندك هنا، بيروح فين؟
والأهم من كدا، بيروح عند مين؟
آه!
عم "شلبي" شكله ناوي يتجوز تاني،
وبيحلم بالـ"هاتريك"!
بالظبط كدا. وأنا بقى جايالك، عشان تساعدني.
لا، دي خصوصية بيوت، وأنا مقدرش أتدخل فيها!
أنا رأيي، تقفلي باب بيتكم عليكم،
ولو أمكن يعني،
تقفلولي باب بيتي أنا كمان!
وإن شاء الله، نبقى نختار يوم من أوله كدا،
نقتحم فيه خصوصية بعض.
اتفضلي يا ست الكُل، نوّرتي.
طب بُص بقى يا "محمد" يا "سعدني"...
"شلبي" كتبلي من سنتين العمارة،
يعني أنا الإدارة، وأنا العمارة،
فيه حد عاقل يقدر يزعّل العمارة؟
لأ، أنا مش عايز أزعّل حد!
أنا بس عايزك تفهّميني، أنا إيه المطلوب منّي!
"شلبي" محتاج يكون أب.
أيًا كان قصدك بالموضوع دا، فهو مش عندي.
أنا قصدي، "شلبي" ما بقاش يقعد في البيت،
ما بقاش مهتم بيا ولا بعياله. تخيل؟!
أنا ما بقتش أعرف حاجة عن أكله،
ولا عن نومته!
ولا عن فلوسه طبعًا!
بُص، أنا ست ديمقراطية،
أنا مش عايزة أربطه جنبي.
أنا بس عايزاه يبقى تحت عيني،
أطمّن عليه، وأحميه من شيطان خياله!
لأ، لو كدا، عدّاكي العيب!
أنا عارف إن عم "شلبي" طول عمره
نموذج للأب المسبب للـTrauma!
طب بقولّك إيه،
تحب باب شقتك يتصلّح،
وما حدش يخش عليك كدا من غير احم ولا دستور؟
أبوس إيدك، آه!
يبقى تشتريني.
أنا عارفة إن "شلبي" قعدته عندك،
وفضفضته كلها في حجرك.
آه! هذا ابتلاء من ربنا!
ووارد يكون باب رزق ليك.
لا مؤاخذة يعني، بس ازاي يا ست الكُل؟!
همضي معاك عقد رعاية،
مش انت "يوتيوبر"، وبيجيلك إعلانات؟
أنا بقى هموّلك.
آه!
وفي المقابل، أبقى عصفورة،
وأجيبلك أخبار جوزك. Snitch يعني!
اسم الله عليك وعلى نباهتك!
بس أنا لا يمكن أعمل كدا
مع أي شخص بحبه أو بحترمه،
أو حتى بشوف فيه ولو لمحة إنسانية!
وبصراحة، عم "شلبي"، ولا واحد من دُول!
خلاص.
يبقى اتفقنا.
دا دعم بسيط منّي للبرنامج بتاعك.
بس بشرط،
تساعدني إن "شلبي" يرجع ليا ولعيالي.
فوتّك بعافية.
الله يعافيكي يا ست الكُل!
كدا أصلّح الباب؟ ولّا أكلّم الواد "رضا"؟
أنا بقول، أخلّي الباب دلوقتي!
إيه يا آبا؟ إيه؟
هعملّه إيه يعني؟
بقولّك مربّي بط مسكوفي جوا في الأوضة!
آه.
لأ، ما تبعتش رجالة.
لو بعتّ، ابعتهم بسلاح.
آه.
واخد بالي منّه أهو.
بولعله والله، خُد كلّمه!
ما بيرُدش عليك؟
مهو ميت يا آبا، ميت!
لأ، خلاص بقى، روح بقى.
والله ما فيه حاجة في الأفق يا آبا.
يلّا. يلّا، عندي تصوير والله.
صديقي الإنسان وصل أهو.
يلّا، مع السلامة. في رعاية الله.
سلام. سلام.
"محمد" رسول الله!
صديقي الإنسان، إيه أخبار أبوك؟
أبوك عامل إيه؟
صحيح والله، انت وأبوك عاملين إيه؟
يعني، طمنّي على علاقتكم.
أنا عارف إن دا ممكن يبقى
موضوع حساس بالنسبالك،
بس احكيلي.
هل انتم على وفاق وأصحاب وحبايب؟
ولّا شوية كدا وشوية كدا؟
ولّا دايمًا كل واحد فيكم بوزه مترين قُدّامه
طول ما انتم قاعدين في الصالة مع بعض؟
انت باصص في "موبايلك"
وهو كمان باصص في "موبايله" أو في التليفزيون،
ولّا بيدوّر على حد يرازيه على الـ"فيسبوك"!
ولّا الموضوع راح مراحل أسوأ من كدا بكتير،
وانت سِبت لأبوك البيت مثلًا؟
أو أمك سابتلكم انتم الاتنين البيت؟
أو أبوك هو اللي سابلك البيت،
وراح يقعد عند صحابه،
وبقى بيشتمك من على النت؟
صديقي الإنسان،
تخيل لو أبوك قرر يسيبلك هو البيت،
عشان يروح يكتشف ذاته.
والله حصلت لواحد صاحبي.
المهم يعني، عشان ما أطوّلش عليك،
علاقة الواحد بأبوه دي، صديقي الإنسان،
علاقة ما بتريحش أبدًا.
يعني، من ناحية، هي علاقة مهمة جدًا
بالنسبالك وبالنسبة لأبوك،
ودا لأنها مساحة حساسة جدًا،
وليها جوانب كتير.
يعني، من ناحية مثلًا، هي علاقة سُلطة،
أبوك أكبر منك. من وانت صغير، مش فاهم حاجة،
هو اللي كان بيقولّك تعمل إيه وما تعملش إيه.
ومن ناحية تانية، هي علاقة حُب أُسَري،
يعني، ممكن انت وأبوك
توصلوا لدرجة رهيبة من الاختلاف،
وما يبقاش حد فيكم طايق التاني،
بس هتفضل برضه تتأثر
لمّا تحس إنه راضي عنك أو فخور بيك.
وأحيانًا، ممكن تقطع
مسافات طويلة جدًا في حياتك،
وانت بتطارد الاعتراف دا.
اللي ساعات ممكن ييجي،
وساعات ممكن ما يجيش.
أحيانًا كتير، بيحصل كمان إن علاقتك بأبوك
يكون فيها أذى، شعور بالنقمة مدفون جواك،
لأنك حاسس إنه جه عليك مرة أو 2 أو 10،
أو حتى طول حياتك بالنسبة لبعض الناس.
ممكن تفضل برضه عايش مستني اللحظة
اللي هيعترفلك فيها إنه غلط في حقك،
أو ما كانش مقدّرك.
اللحظة دي كمان ممكن تيجي وممكن ما تجيش،
صديقي الإنسان، العلاقة بالأب
علاقة معقدة وليها أبعاد كتير أوي.
أحيانًا، بيكون فيها ألم شديد جدًا،
وأحيانًا، بيكون فيها صداقة حقيقية.
ازاي طيب نفهم طبيعة العلاقة دي؟
وليه ما كانتش تبقى ممكن أبسط وأسهل من كدا؟
وكمان، فيه سؤال كمان.
هل احنا بنكبر،
عشان نتحول لنُسَخ من أبهاتنا؟
مش أبوك دايمًا كان بيقولّك كدا؟
بيقولّك، "لمّا تكبر وتبقى مكاني،
هتفهم أنا بعمل كدا ليه"؟
ولّا ممكن نكبر في الآخر
ونلاقي نفسنا ما فهمناش حاجة برضه؟
من أول الناس اللي حاولوا
يفهموا العلاقة بين الأب وابنه بشكل جاد،
كان مؤسس علم النفس الحديث،
الأستاذ "سيجموند فرويد".
أيوة، هو دا.
هو، صديقي الإنسان، اللي بيفضل يتكلم
على الست الوالدة بصورة مش كويسة!
هو الراجل دا!
"فرويد" كان شايف إن الطفل الذكر
بيدخل من بداية حياته خالص
في نوع من العلاقة المعقدة مع أبوه.
لأنه من ناحية، بيحسده على قوته
وعلى قدرته على فرض سُلطته،
كمان، بيحسده على كسب قلب الست الوالدة،
واللي "فرويد" كان شايف إن هي أول شخص
الذَّكَر بيحس ناحيته
بنوع من أنواع الرغبة الجنسية في الطفولة.
فمن ناحية تانية، الذّكَر بيحاول يقلد أبوه،
عشان يكسب هو كمان قلب الحاجة أمه،
ويكسب القوة والسُلطة
اللي بيشوفهم متجسدين في أبوه.
فتبقى علاقة مُركّبة من الكراهية والإعجاب،
أو باختصار يعني، علاقة حسد.
بس الكلام دا طبعًا، عفى عليه الزمن،
وكتير من الدراسات الحديثة كانت شايفة
إن "فرويد" كان بيبالغ شوية
في أفكاره النجسة دي،
وإن دي، تقريبًا، شكلها كدا،
ولا مؤاخذة، كانت مشاكله هو،
وقام أسقطها على العيال!
مثلًا، الأنثروبولوجي الفنلندي
"إدوارد فسترمارك"،
المتخصص في علاقات الزواج والمحارم،
أثبت إنه مش طبيعي أصلًا إن الإنسان
ينمّي مشاعر جنسية
تجاه الأشخاص اللي هو عايش معاهم في البيت،
يعني، الحمد لله، صديقي الإنسان. براءة.
ما حدش يقدر يطعن في شرفك،
وأنا موجود. ما تخافش!
والنهاردة، كدا كدا،
بطّلنا ناخد أفكار "فرويد" دي بجدّية،
لكن دا ما يمنعش إن الراجل له أفكار تانية
غيّرت شكل علم النفس تمامًا من بعده،
ويمكن أهم الأفكار دي، فكرة اللا وعي.
"فرويد" كان شايف إن اللا وعي
هو جزء مستخبي من العقل،
لأنه أكتر حاجة بتأثر
في أفكارك وشعورك وسلوكك،
اللا وعي هو اللي انت بتدفن فيه
الحاجات اللي بتحصل في حياتك
ومش قادر تستحملها، أو عايز تهرب منها.
اللا وعي بيحبسك في دايرة كدا،
ما تقدرش تخرج عنها،
ويخلّيك، غصب عنك، تبدأ تمارس سلوكيات معيّنة
ممكن تبقى بتأذيك أو بتأذي الناس اللي حواليك.
وعشان اللا وعي دا
مستخبي في عقلك، صديقي الإنسان،
فانت مش بتبقى فاهم انت بتعمل ليه كدا أصلًا.
يعني المحلل النفسي السويسري "كارل يونج"
خد نظرية "فرويد" عن عقدة الأب دي،
ونضفها كدا من النجاسة،
والمشاعر الجنسية العجيبة بتاعت "فرويد" دي،
وقال إن اللا وعي هو المفتاح
عشان نفهم العلاقة بين الأب وابنه.
ودا لأن كل إنسان بيفضل جواه عيل صغير،
ساكن جوا اللا وعي بتاعه.
العيل أبو شخة،
اللي هو كان احنا واحنا صغيرين، دا،
بيفضل جوانا واحنا كبار.
يعني انت بتحس إنك بتكبر،
شكلك بيكبر، الناس بتبدأ تقولّك، "يا أستاذ"،
بس انت من جواك لسة نفس العيل الصغير،
لكن مضطر تواكب معاهم،
تعمل نفسك أستاذ فعلًا.
بس انت، هو هو العيل!
فلمّا تكبر، وتلاقي الناس
بدأت تتعامل معاك على إنك كبير،
بتاخد العيل الصغير بقى دا
تقوم مودّيه في الأوضة الضلمة
بتاعت اللا وعي، وتحبسه هناك.
العيل دا، "يونج" بيسميه "الطفل الداخلي"،
والطفل دا ممكن يبقى له
ردود أفعال طفولية جدًا
على احتياجاته العاطفية
اللي ما اتلبّتش وهو صغير.
أو اللي اتلبّت بشكل مُبالَغ فيه،
بدون ما يتعلم يتحمل المسئولية.
وبالطريقة دي، الإنسان يفضل طفل أبدي
رافض إنه يكبر أو يتحمل المسئولية،
وأحيانًا، يبدأ يتصرف بعشوائية شديدة
تجاه اللي بيحبوه،
ودا بيظهر في أي سلوك مضطرب بيعمله.
يعني انت مثلًا، صديقي الإنسان،
ممكن تبقى شحط، لا مؤاخذة في الكلمة يعني،
كاسر الـ35 سنة، وحياتك تمام،
وبتشتغل في شركة كبيرة بمرتب كويس،
وشغلك ممتاز، ما شاء الله عليه،
وتقاريرك زي الفل،
بس انت لسة بتخاف من رئيسك وزمايلك،
وعندك نفس القلق اللي كنت حاسه
وانت طفل مش عامل الواجب.
ودا لأنك اختبرت المشاعر دي وانت صغير،
مع أبوك وأمك،
والأستاذ في المدرسة،
وغيرهم من مصادر السُلطة اللي في حياتك،
لمّا كانوا بيعنّفوك على أخطائك.
الكلام دا طبعًا هيسري عليك
حتى بعد ما تبقى أب.
يعني، تخيل، صديقي الإنسان،
حسب نظرية "كارل يونج" دي،
أبوك نفسه جواه طفل صغير.
يعني، انتم الاتنين أطفال، وبتخبّطوا في بعض،
مع الفارق طبعًا، وحفظ الألقاب.
"يونج" ما يقصدش إن الطفل الحقيقي،
العيل الصغير دا
بيتساوى أو بيتكافأ مع الطفل الداخلي
بتاع أي شخص كبير.
ولكن يقصد إن حتى الأشخاص الكبار
تصرفاتهم ممكن تبقى طفولية جدًا،
وإن هما كمان في رحلة لسة ما خصلتش،
عشان يكبروا ويزدادوا نضجًا مع الوقت،
ويتعلموا ازاي يتعاملوا مع الطفل الصغير
اللي جواهم دا ومع مشاعره.
عشان كدا، انت ممكن تحس
إن أبوك نفسه الزمن بيغيّره،
وإن التربية دي مش شرط تكون حاجة
بتحصل في اتجاه واحد،
يعني إن الأب بيربي ولاد، لأ.
الأبناء بيربوا أباءهم هما كمان،
صديقي الإنسان، في بعض الأوقات.
لأنهم بيفرضوا عليهم ساعات
إنهم يواجهوا مشاعرهم ويشوفوها ويتعاملوا معاها،
وبتكون النتيجة إن كلنا بنتربى مع بعض.
وزي ما قال عمك "فرويد"،
كل حاجة اتربيت عليها
وحبستها في اللا وعي بتاعك، فهي لسة موجودة.
ولو نسيتها أو أنكرتها، هترجعلك تاني
في شكل اكتئاب واضطرابات نوم وقلق،
وخُد عندك بقى كوابيس وانعدام ثقة
وإدمان أكل وشرب وتدخين وشغل،
كل دا عشان تفضل معمي
عن المشاكل اللي اتدفنت جواك.
لكن بالإضافة للحاجات دي كمان،
الأفكار المحافظة نفسها
اللي هي ما كانتش عاجباك وانت صغير دي،
ممكن تلاقيها بترجع تاني.
يعني، الراجل أبو بطيخة وكرش،
اللي ما كانش بيحبك تسمع "عمرو دياب"
وهو غاوي "أم كلثوم" دا،
اللي انت بتتمرد عليه في مراهقتك،
واللي حلفت يمين عظيم
ما تبقى شبهه في حاجة خالص،
ولا في أفكاره المحافظة،
ممكن هوب "دابل كيك"، 20 سنة كمان،
تلاقي نفسك انت بقيت الشخص دا،
وقاعد بقى مش فاهم الأجيال الجديدة دي،
وقاعد تتحسر على أيام الـ"تيك توك"،
و"مصطفى عنبة" وزمن الفن الجميل!
عشان كدا انت ممكن تبقى حاسس
إن المسافة بينك وبين أبوك،
زي المسافة بين السما والأرض،
بس انت بتنسى إن أبوك
كان مراهق في وقت من الأوقات،
وكان متمرد على أهله.
وجايز كان بيضرب
البنطلون الـ"شارلستون" وبيسمع الـ"بيتلز".
أو بيتخانق هو كمان مع أبوه،
عشان اختياراته في الشغل أو الدراسة
مش على مزاجه.
بس كلنا لمّا بنكبر، تقبُّلنا للجديد بيقل،
وبنبقى مايلين أكتر للمحافظة،
ومش عايزين نجرب،
ويمكن كمان مش عايزين نشوف حاجات جديدة.
يعني، أبوك مش هو اللي اخترع المحافظة،
وانت اللي اخترعت التمرد،
لأ، الموضوع ممكن يكون مراحل مختلفة،
وكلنا بنمر بيها.
واقعة سودا دي، صديقي الإنسان!
طب احنا إيه اللي خلّانا نقع أصلًا
في الدايرة الجهنمية دي،
اللي هي تمرد وبعدين محافظة؟
هل لازم نكرر المأساة في كل جيل؟
اللي هيساعدنا نفكر في الموضوع دا بشكل أحسن،
هو إننا نوسّع المنظور شوية،
يعني، بدل ما تبقى بتفكر في حدود الأُسرة،
عايزين نفكر في الدور
اللي بتلعبه الأُسرة في المجتمع ككل.
ودي مش حاجة جديدة،
دا من أيام "أفلاطون" و"أرسطو"،
الاتنين كانوا بيشوفوا التماثل
بين الأُسرة والدولة.
يعني انت مثلًا، صديقي الإنسان،
بتطيع أبوك، كأنه الحاكم،
وبعدين تطلع للمجتمع،
فتطيع الحاكم، كأنه أبوك،
ويبقى كأن الدولة أُسرة كبيرة،
وكأن الأُسرة دولة صغيرة.
الاتنين بينفّدوا على بعض.
الطبيب النفسي الألماني "فيلهلم رايش"،
كان شايف إن الأُسرة المستبدة
اللي بتلجأ للعقاب
وقمع المشاعر والرغبات والآراء،
هي المسئولة عن إخراج ناس
بيعبدوا الزعماء السياسيين،
أو عندهم تعصب ديني مثلًا.
أو بيهللوا للحكام،
وحاسين بالخضوع تجاه أي حد معاه سُلطة.
ودا لأن انت بتتربى من صغرك
إن كل محاولات التمرد مصيرها الفشل.
وبالتالي، بتتماهى مع فكرة
إن اللي في إيده السُلطة،
هو اللي هيقدر يفكر وياخد القرار.
وتبدأ بقى تدوّر على حد يفكرلك وياخدلك قراراتك،
حتى برة نطاق الأسرة.
ويمكن أحيانًا يبقى عندك استعداد
حتى إنك تضحي بحياتك علشانه.
ولو الزعيم مات، ممكن تعيط عليه
كأن أبوك هو اللي مات،
وتفضل تترحم عليه بقية حياتك.
مهو برضه يعني، اعتبره أبوك يا أخي!
الأُسرة من البداية خالص بترسخ جواك فكرة
إن الأب مستحيل يبقى هو
السبب في مشاكلك وانت صغير،
فانت بقى بتقوم إيه، مقرر بالتبعية
إن السُلطة مستحيل تبقى سبب مشاكلك وانت كبير.
يعني، بحسب الطبيب النفسي الأسكتلندي،
"رونالد لاينج"،
فالأُسرة بتستخدم نفس سياسات السُلطة
في التلاعب بأفرادها.
لأنها في النهاية، نظام لعلاقات السُلطة،
وبتفرض على أعضائها
أدوار ومواقع ومعايير معيّنة.
وبتستخدم نفس آليات التلاعب،
زي الشعور بالذنب أو الخجل أو الخوف،
عشان يحافظوا على سيطرتهم علينا.
الأسرة كمان بتعمل قصة خيالية كدا عن نفسها،
زيها زي الأنظمة السياسية بالظبط.
بإنها تداري حاجات معيّنة
وتظهر حاجات معيّنة.
وكمان ساعات الوالدين، ربنا يدّيهم الصحة،
يستخدموا الأبناء في صراعاتهم
في أوقات الخلاف والانفصال.
ودي حاجة ممكن تشوف
السُلطات السياسية بتعملها هي كمان،
إنها تحط الناس في وش بعض
وتستخدمهم في صراعها ضد سُلطات تانية.
تقولّي، "طب ماشي، فهمنا إن الأسرة
والسُلطة السياسية فيهم نفس الشبه من بعض،
إيه بقى اللي هيخلّينا نكرر الدايرة برضه؟
ما تكسر الدايرة يا عم الحاج!
انت ما بتكسرهاش ليه؟!"
صديقي الإنسان، يعني،
دايرة التمرد والمحافظة اللي كل جيل بيمر بيها،
انت ما تضمنش هيبقى شكلها إيه لمّا تكبر،
ممكن تبقى بتقول لنفسك دلوقتي
إن ابنك لو طلع مختلف زيك كدا،
كنت هتتفهم شخصيته واختياراته،
بس انت بتقول كدا من موقع الابن،
اللي هو انت،
وطبيعي إنك تكون متفهم نفسك ومتفهم اختلافك.
المشكلة هتبدأ تبان
لمّا ييجي دور ابنك في التمرد فعليًا،
لأنه جايز يفاجأك برضه ويخرج عن النص
بطرُق جديدة، انت ما كنتش متصورها،
وساعتها، ممكن تلاقي نفسك برضه
مش قادر تتقبلها.
يعني، خلّي بالك إن تمرد المراهقة دا
جزء أساسي من التجربة الإنسانية،
المجتمع بيحتاج التمرد في مرحلة المراهقة،
وبيتسامح معاه.
لأن التمرد دا هو اللي بيكوّن شخصيتك،
بيجهزك لأنك تكبر وتشيل المسئولية،
عشان كدا في الفترة دي،
اللي هي بتاعت المراهقة دي،
بيبقى مسموحلك إن انت تغلط شوية غلطات،
مش زي قبل كدا وانت عيل.
يعني مثلًا، لمّا تشرب سجاير وانت عندك 7 سنين،
مش زي لمّا تشربها وانت عندك 17 سنة،
يعني السجاير اللي انت بتسرقها
وانت عندك 17 سنة،
هي اللي بتأهلك إنك تشربها بعد كدا
وانت عندك 47 سنة براحتك، في أي حتة.
وما حدش يعترض أو يستغرب،
ما عدا أستاذ "وليد" المخرج!
يعني، لولا إن أبوك كان مراهق ومتمرد
في وقت من الأوقات،
يمكن ما كانش هيبقى عنده شخصية مستقلة
وأد المسئولية دلوقتي،
وطبعًا، نفس الكلام دا
بالنسبالك، صديقي الإنسان،
وبالتالي، نفس الكلام بالنسبة لعيالك برضه.
كلها Process طويلة، المجتمع بيربينا فيها،
انت وأبوك وابنك وكلنا.
بالنسبة لآبائنا، فيه مأساة تانية
ليها علاقة بالظرف التاريخي اللي هما جم فيه،
وخلّاهم واقفين كدا في حتة
ممكن نسميها العجز الأبوي.
أبوك، صديقي الإنسان،
ولا هو "سي السيد" بتاع زمان،
اللي ما ينفعش حد يبص في عينه
ولا يقولّه رُبع كلمة،
وفي نفس الوقت، ما هواش الأب الحساس المتفهم
اللي انت ممكن تناديله باسمه عادي.
اللي هو تقولّه يا "علاء"،
بدال ما تقولّه يا حاج، كأننا  في "سويسرا"!
أبوك لسة مُطالب
بإنه يكون العائل الأساسي لأسرته،
ولسة فيه توقعات اجتماعية عن دور الآباء
كرجالة فاتحين بيوت،
ودا كتير ممكن يخلّيهم مرتبكين أكتر
وعندهم شعور بالإحباط والذنب والحزن،
في مجتمعاتنا العربية بالذات.
يعني، لسة صورة الرجولة التقليدية دي
بتضغط على الأب،
حتى لو هو عايز يشارك
في مسئوليات الرعاية للأسرة.
يعني، ممكن أبوك مثلًا، صديقي الإنسان،
يبقى هاين عليه كدا يقوم
يساعد أمك في غسيل المواعين،
بس في نفس الوقت، يبقى حاسس إن هو
لو حد شافه بيعمل كدا، هيقولوا عليه إيه،
مش راجل في بيته ولّا إيه؟!
والضغوط دي بتخلق جواه صراع،
بيحس إن هو لو عمل كدا،
ممكن دا يقلل من سُلطته وقوته وسيطرته.
فيه آباء بيتعاملوا
مع اللحظة التاريخية دي بحكمة،
لكن فيه آباء تانيين ممكن يتعاملوا بعنف شديد،
عشان مش عارفين يتصرفوا ازاي،
أو يتصرفوا بأنهي "كتالوج"!
لكن الأكيد إن لمّا دورك ييجي
عشان تبقى أب انت كمان، صديقي الإنسان،
يعني، عقبالك كدا، إن شاء الله،
الزمن برضه اللي بيتغير باستمرار دا،
ممكن يخلّيك واقف
في مساحة ملخبطة ومش مفهومة،
زي وقفة أبوك دلوقتي.
تسألني تقولّي،
"يعني انت عايز إيه برضه دلوقتي؟"
صديقي الإنسان، أنا والله العظيم
ما عايز حاجة غير سلامتك،
ونفسي لو مزعّل أبوك تصالحه،
وتقوم تبوس على راسه، وتبقوا سمن على عسل.
أما بقى لو هو اللي مزعلك،
فأتمنى إن هو يصالحك ويبوس على راسك،
وتبقوا سمن على عسل برضه.
أنا بس بقولّك إن الأسرة دي
مش حاجة موجودة من فراغ كدا، لأ.
دي أول وسيط بينك وبين المجتمع.
واحنا عيال صغيرين،
بنبقى عايزين سعادة ما بتنتهيش،
وكل حاجة من غير قيود،
سواءً في اللعب أو في الشوكولاتة.
بنبقى عايزين الحُب الأبدي والعدالة الكاملة،
لكن ما بنبقاش لسة عارفين حاجة
عن القوانين والحدود،
فبنتعلم دا من الأب والأم والعيلة الكبيرة،
بنتعلم إيه اللي المفروض نعمله
وإيه اللي المفروض ما نعملهوش.
القوانين دي هي اللي بتساعدنا
نتكلم مع الناس، نبقى جزء من المجتمع.
السُلطة في الحالة دي بتبقى أبوك وأمك،
لكن أبوك بشكل خاص،
لأنه هو اللي بيلعب دور السُلطة بشكل أقوى،
وما بيتصرفش من تلقاء نفسه تمامًا.
وإنما هو جزء من دايرة مجتمعية كبيرة
هدفها إنها تزرع جواك مفاهيم
زي القانون واحترام السُلطة،
تعرّفك إيه اللي المفروض يتعمل
وإيه اللي ما يتعملش.
طبعًا، فيه ناس بتلعب الدور دا كويس،
وفيه ناس بتلعبه وحش جدًا،
وبتسيء استخدام سُلطتها.
مفيش شك في دا، صديقي الإنسان.
لكن الأكيد كمان إن العلاقة بالأب في النهاية،
هي مسألة شخصية جدًا.
وجايز يكون صعب جدًا إنك تفهم علاقتك بأبوك،
من غير ما تفهم الدور اللي بتلعبه الأسرة
في المجتمع الكبير.
لأن الدور دا هو سبب تعقيد العلاقة دي.
لو ما كانتش الأسرة هي البوابة
اللي بتدخل منها للمجتمع،
كان ممكن علاقتك بأبوك تبقى علاقة بسيطة،
وكلها حب ولطافة.
تقولّي، "يعني أنا بحاول
أصلّح علاقتي بأبويا، مش عارف،
انت خلّيتني محتاج
أصلّح علاقتي بالمجتمع كله؟"
مش دا قصدي والله، صديقي الإنسان!
أنا بس بحاول أفهم معاك.
لكن في النهاية، علاقتك بأبوك بالذات،
بصراحة، ما عنديش أي حاجة أقدر أقولهالك،
غير إنك تحاول تفهم بالراحة،
وما تستعجلش على الفهم.
عشان كل واحد مننا، في الموضوع دا،
بيخوض رحلة طويلة ومختلفة عن التاني،
لكن عمومًا يعني، ربنا يصلح الحال.
مضطر أستأذنك بقى، عشان أبويا بيرن عليا!
إيه يا حاج، عملت "أعجبني"؟
آه.
لأ، صديقي الإنسان ما بيعملش الكلام دا،
ما بيعملش الكلام دا.
مش عايز منّه حاجة. آه. فعّل انت بس الجرس.
ماشي. يلّا، في رعاية الله.
مع السلامة.
يلّا، صديقي الإنسان، اتكل على الله!
