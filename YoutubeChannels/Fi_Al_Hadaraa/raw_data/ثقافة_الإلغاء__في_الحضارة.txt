يا ساتر!
إيه الصوت دا؟!
إيه يا بت اللي انتي هببتيه دا؟!
إيه اللي انت هببته دا؟!
هو انت اتعميت ولّا إيه؟! مش شايفني بأمسح؟!
انتي مين يا بت انتي؟!
بت إمّا تبتّك!
انت مجنون ولّا إيه؟! ازاي تكلمني كدا؟!
انت اتجننت ولّا إيه؟!
دا انت نهارك أسود النهاردة!
يا إخواننا بس! إيه اللي حصل لكل دا؟!
يعني إيه يعني يمشي يدوس على الأرض؟!
لأ، أصل هو بطّل يدوس على "زحل" بقاله فترة!
أمّال هيدوس فين يعني؟!
وهي حَبَكِت يعني يمشي وأنا بأمسح؟!
تقومي تسكعيه بالقفا يا مفترية؟!
لأ! أنا ما أضربش بالقفا يا "سعدني"!
"موحة"، انت قفاك مِحمِرّ جدًا!
وبعدين القلم سمّع في "ليبيا"، اهدا شوية!
وبعدين، انتي مين أصلًا؟!
أنا "رضا"، انتم مش عارفينّي؟!
- نعم؟!
- نعم؟!
"رضا"، بنت عم "بَرَكة"، البواب الجديد.
ألف حمد وشكر ليك يا رب.
أنا دماغي راحت في حتة غريبة!
ومن امتى العمارة فيها بوّاب،
والجَوّ القديم دا؟!
من النهاردة.
ومن النهاردة بقى،
تنسوا الميغة اللي انتم عايشين فيها دي،
فيه ظبط وربط.
وأبويا ما بيشيلش أكتر من 2 كيلو،
ولو بقالة، حد أقصى Ten Items.
دا في طابور الـ"هايبر" الكلام دا!
والله بقى دي تعليمات صاحب العمارة الجديد.
طب حضرتك، معلش يعني،
بما إن العمارة صاحبت جديد،
ممكن تعرّفينا على الـOwner؟
أنا...
مدير العمارة الجديد.
كابتن "مدحت شلبي"؟!
اجري ياد، لأقول لأبوك!
أبويا؟!
أبويا تم أعفاؤه، وحظر التعامل معاه
في أي حاجة تخص العمارة.
يعني إيه؟!
عم "شلبي" "اتنكسل" خلاص؟!
هو والقريبين منّه.
إلا صحيح يا "موحة"، انت كنت بتزعق؟
قول "آه"، قول "آه".
لأ، لأ، لأ، لأ! لأ يا "مدحت"،
ما كنتش بأزعق ولا حاجة.
ما كنتش بأزعق ولا حاجة، ما فيش حاجة.
"مدحت"، بأقولّك إيه،
هو صحيح عم "شلبي" عمل إيه؟
نسى "موبايله" مفتوح.
وشُفنا حاجات...
كنت أتمنى أشوفها!
ما ينفعش نشوفها!
لا حول ولا قوة إلا بالله!
إلا صحيح...
أمي بتقولّك...
عَقد الرعاية اللي كان ما بينكم...
"اتكنسل"،
وما عادش له لزوم.
يلّا يا "رضا"، روحي شوفي شغل العمارة.
فيه أي حاجة، بلّغيني، هه!
يلّا.
سلام يا... "موحة"!
مساء الخير!
تخيل معايا كدا، صديقي الإنسان،
لو رُحت شغلك في يوم،
لقيت نفسك متحول للتحقيق،
ومخصوم منّك، ومُهدَّد بالفصل!
دخلت الـHR، تفهم فيه إيه، إيه القصة،
فالـHR قعّدك قُدّامه على المكتب،
وجابلك كُبّاية ميّه،
وبعدين، بدأ يكلمك كدا بنفس لهجة أمك
إمّا تبقى فقدت الأمل فيك،
ويقولّك، "احنا للأسف،
شُفنا اللي انت بتكتبه على النت!
إيه الكلام اللي انت بتكتبه على النت؟"
وانت لحد هنا مش فاهم!
"إيه الكلام اللي أنا بأكتبه على النت طيب؟!
أنا عملت إيه؟!"
فالراجل يفتح "موبايله"،
ويجيب الـAccount بتاعك
على "تويتر" ولّا "فيسبوك"،
ويبدأ يقرا منه،
يلاقي يقولّك، "مرة واحد منوفي خبط في واحد،
قالّه، ما تحاسب! قام طلع يجري!"
"مرة واحد إسكندراني دعك المصباح،
طلعله جِني، جاب بيه فلافل!"
"مرة واحد صعيدي طلع يجري ورا حرامي، سبقه!"
يستمر الـHR في قراية الـ"بوستات" بتاعتك،
اللي كلها نُكَت عنصرية، لحد ما يزهق!
وبعدين، يقولّك إن اللي انت كاتبه دا
مخالف لثقافة الشركة،
وإنك للأسف مفصول من شغلك!
"ويا ريت بقى تلم حاجاتك وتروّح،
وما نسمعش عنك تاني!"
ممكن دا يبقى سيناريو صعب جدًا،
أو على الأقل، مش هيحصل
بسبب النوع دا من النُكَت يعني،
اللي هي ممكن تكون فيها
درجة من العنصرية والقولبة فعلًا،
لكن المجتمع متصالح معاها بشكل كبير.
لكن ماذا لو كنت كاتب مثلًا حاجة أقوى شوية؟
مثلًا، بتشتم شعب كامل لدولة شقيقة،
أو غير شقيقة!
ماذا لو كنت بتتريق
على ناس اللي عندها مرض معيّن مثلًا؟
أو اللي ليهم لون بَشرة معيّن؟
في السنين الأخيرة،
تسامح الإنترنت مع النوع دا من الحاجات
بقى أقل بكتير أوي أوي أوي، صديقي الإنسان.
ودا بيظهر أكتر في العالم الغربي،
لكن ساعات كمان، بنشوفه عندنا.
في أجازة راس السنة في 2013،
"جاستين ساكو" اللي هي ست أمريكية بتشتغل
مديرة علاقات عامة في شركة كبيرة
كانت مسافرة "جنوب أفريقيا"،
تقضّي أجازة هناك. حلو؟ حلو.
ولأنها برضه معاها
تليفون Touch وAccount "تويتر"،
حسّت إنها تقدر تقول نُكَت وتجيب صريخ ضحك،
فقعدت تسِفّ على الناس اللي معاها في المطار.
كان فيه واحد ألماني شكله مش بيستحمى،
وواحد إنجليزي سنانه شكلها غريب شوية.
وبعدين، قبل ما تطلع الطيارة على طول،
كتبت آخر "تويتة" ليها،
قالت فيها، "أنا رايحة (أفريقيا)،
يا رب ما يجيليش الإيدز.
طبعًا أنا بأهزر معاكم.
أنا ست بيضا، عمر ما يجيلي الإيدز!"
قد يكون دا مجرد "إفّيه" سخيف
من إنسانة غير مهمة،
ما عندهاش على "تويتر" غير 170 "فولوور" بس.
يعني، كان ممكن القصة كُلّها
تبقى ما لهاش لازمة،
لولا إنه اللي حصل، كان غير مُتوقَّع تمامًا.
"ساكو" قفلت تليفونها طول الرحلة،
لمدة 11 ساعة،
ونامت في الطيارة،
وما فتحتش تاني، غير لمّا وصلت.
عشان تلاقي الإنترنت مقلوب!
أصحابها القُدَام عمّالين يبعتولها
رسايل بيأنبوها فيها،
والناس بتشتمها،
مش كدا وبس، دا الـ"تويتة" بتاعتها دي،
بقت الـTrend الأول في العالم كلُّه!
الناس هاجمت "ساكو"،
واعتبروا كلامها دا عنصري جدًا،
لدرجة إن بعض الناس رد عليها
بإنه يبدأ حملة تبرع لمرضى الإيدز.
لكن كمان موظفين في شركتها
كتبوا إن هما عايزينها تستقيل من شغلها،
وإنها مش بتعبّر عنهم.
ومالك الشركة نفسه دخل كتب على الإنترنت
إنه دا تعليق مهين ومشين.
وقبل ما تلحق تفهم أي حاجة،
كانت فعلًا اتفصلت من شغلها.
قصة "جاستين ساكو" دي
واحدة من حوادث كتير أوي
حصلت في الـ10 سنين أو الـ15 سنة اللي فاتوا،
وشكّلت تصور الناس عن مفهوم الـ"كنسلة"،
أو استخدام "التشهير" لعقاب الناس
اللي بتكتب كلام عنصري،
أو بتتصرف بطريقة فيها إساءة.
والحالة دي بقت مشهورة وليها اسم،
الاسم دا هو "ثقافة الإلغاء"،
أو الـCancel Culture،
اللي بقى واحد من أكتر المصطلحات
اللي اتعمل عليها Search في 2020.
تطلع إيه بقى ثقافة الإلغاء دي، صديقي الإنسان؟
وحاجة حلوة يعني؟ ولّا حاجة وحشة؟
ولّا إيه حكايتها بالظبط؟
ثقافة الإلغاء أو الـ"كنسلة"
هي شكل معاصر من التشهير بالناس ونبذهم،
وإخراج الأشخاص اللي عملوا أخطاء
أو ممكن يبقوا ارتكبوا جرايم معيّنة
من دوايرهم الاجتماعية والمهنية.
والتشهير بيهم دا
يكون عن طريق الـ"سوشيال ميديا"،
وبيتقال على الناس
اللي اتعرّضوا للإلغاء دُول إنهم "متكنسلين".
والهدف بيكون إننا نعرّضهم
لعواقب مؤثّرة في حياتهم،
زي إن هما يفقدوا
مكانتهم الاجتماعية والمادية.
أستاذة الدراسات الإعلامية
في جامعة "ميتشيجان"، "ليزا ناكامورا"،
بتقول إن ثقافة الإلغاء
هي نوع من أنواع المقاطعة الثقافية.
كأن الناس قررت إن هي تقاطع
شخص مثلًا معيّن، أو Brand معيّن،
أو شركة معيّنة، أو مؤسسة،
والمقاطعة دي بتبقى تعبير عن القوة،
اللي ادّتها الـ"سوشيال ميديا" للناس،
قوة الـ"سوشيال ميديا"، زي ما بيقولوا يعني،
وقدرة الناس على التواصل الواسع
ونشر المعلومات مع بعض بصورة غير مركزية،
أو بشكل ما فيش سُلطة بتتحكم فيه.
والـ"كنسلة" دي، صديقي الإنسان،
بتحصل على 3 مراحل،
أول حاجة، بيتم نشر الفعل
اللي الناس شايفاه مهين أو مسيء دا،
بيبدأ بقى يتـ"شيّر" على الـ"سوشيال ميديا"،
والناس تعلّق عليه وتنتقده، ويبقى Trend.
وبعدها، يتم تحديد هوية الشخص
اللي عمل الفعل دا،
مين الراجل العنصري دا، ولّا مين الست دي،
تبدأ بقى الناس تدوّر على معلومات عنه،
وتقول إنه مثلًا،
الراجل دا طلع بيشتغل في الشركة الفلانية،
أو ساكن في المكان الفلاني،  ...إلى آخره.
ولمّا الموضوع يكبر على الآخر بقى،
بنوصل لآخر مرحلة،
وهي إن الشخص دا
يلاقي عواقب ملموسة في حياته،
يترفد مثلًا من شغله، أو يتعرّض لمضايقات،
أو يتعزل عن دوايره الاجتماعية.
الناس صحابه واللي حواليه يبدأوا يقاطعوه،
ويقولوله، "احنا مش عايزين نعرفك تاني!"
وأحيانًا، الموضوع بيوصَل للمُلاحَقة الجنائية،
لو كان الفعل اللي هو عمله دا
فيه خرق للقانون.
ساعات ممكن الهيصة دي كُلّها
تحصل على ولا حاجة أصلًا،
مثلًا في 2021،
كان فيه واحد اسمه "كيلي دونوهيو"،
كان مشارك في برنامج مسابقات،
وبعد ما كسب،
راح عامل بصوابعه علامة كدا، رقم 3 يعني،
يتصادف إن العلامة دي هي إشارة عنصرية،
بتعملها جماعة متعصبة من بتوع تفوق البِيض
والعرق الآري والكلام النازي دا،
في حين إن الراجل كان بس يقصد
إن دي تالت مرة يكسب فيها المسابقة.
والدنيا برضه قامت عليه،
وشغله وحياته تعرّضوا للتهديد.
لكن بعد شوية، ظهرت الحقيقة، والأمور هديت.
وفي ساعات تانية،
بيكون الموضوع كبير أوي فعلًا،
زي مثلًا ما حصل مع "بيل كوسبي"،
الممثل الكوميدي السبعيناتي الشهير،
اللي بدأت تطلع عليه
اتهامات قديمة بالاغتصاب،
في حوادث حصلت في فترات مختلفة،
وفضلت اتهامات وشائعات بتتردد على الإنترنت،
لحد ما قررت 15 ست في 2015
إن هما يتقدّموا بشكاوى رسمية ضده.
وبعد ما حصلت هيصة على الإنترنت،
اتحول الراجل للمحكمة فعلًا،
وتمت إدانته بتهمة الاعتداء الجنسي.
واتلغى البرنامج بتاعه على التليفزيون،
لكن بعد كدا، في الاستئناف،
قدر يخرج من الموضوع،
بسبب ثغرات إجرائية
خلّت الحُكم قانونًا باطل،
رغم إن الراجل نفسه كان اعترف بالجريمة!
من الأمثلة المختلفة دي،
بنشوف كذا وجه لثقافة الإلغاء دي،
فهي ممكن تبقى في حد ذاتها طريقة للعقاب،
عن طريق التشهير والفضح يعني،
وممكن تبقى خطوة بس في الطريق للعقاب،
عن طريق إن هي تشجّع الشركات
على فصل الموظفين بتوعها
اللي هما اتعرضوا للـ"كنسلة" دُول
على الـ"فيسبوك" ولّا على الـ"سوشيال ميديا".
وأحيانًا، ممكن تبقى خطوة
لإحالة جريمة ما للقضاء،
لو كانت الجريمة دي تستوجب تدخُّل السُلطات.
وأحيانًا، ممكن تبقى هيصة بلا داعي،
أو عقاب على حوادث اتفهمت غلط،
زي ما حصل مع الراجل بتاع المسابقات دا.
في كل هذه الحالات والأشكال المختلفة،
ثقافة الإلغاء بتعتمد على فكرة بسيطة جدًا
في جوهرها، صديقي الإنسان،
وهي التشهير والإذلال،
اللي هي قوى اجتماعية قديمة جدًا
كانت جزء من المجتمعات البشرية طول التاريخ،
وأداة بتستخدمها السُلطة
عشان تضمن الحفاظ على النظام.
في العصور الوسطى مثلًا، ولحد القرن الـ19،
كان التشهير العلني في "أوروبا"
مُستخدَم على نطاق واسع،
باعتباره عقاب للمجرمين
اللي ارتكبوا أفعال غير قانونية،
وكان القانون بيشترط إن اللي عمل حاجة غلط،
يطلع يعترف قُدّام الناس بغلطه،
وأحيانًا، يقف في ميدان عام،
ويتعرّض لعقوبة علنية، زي الجَلد مثلًا.
وأحيانًا، المجرم يتعرض للوصم
على جزء ظاهر من جسمه،
عشان كل اللي يشوفه بعد كدا،
يعرف إنه ارتكب فعل معيّن.
والمقصود من العقوبات دي
بيبقى زرع العار والندم في نفس الجاني،
وفي نفس الوقت، ردع المجرمين المحتملين.
لكنها كمان بتأدي غرض تالت،
وهي إنها بتقدّم للناس نوع من أنواع التسلية،
أو بتشِبع نهم الجمهور
للفرجة على دراما
وعِبرة متجسّدة في شخص تاني.
نحس بالتشفي فيه،
ونحمد ربنا في نفس الوقت إن احنا مش هو.
التشهير كان عقوبة مثالية في المجتمعات دي،
لأنها كانت مجتمعات صغيرة،
وقدرة الناس إنها تسيبها وتروح مكان تاني
كانت محدودة جدًا،
يعني، انت لو اتعرّضت للتشهير مثلًا
في بلدك زمان،
كان صعب جدًا تخرج منها،
بلدك اللي عايش فيها عيلتك وأسرتك وكل حاجة!
وبالتالي، العلاقات الاجتماعية ضرورة
عشان تفضل عايش أصلًا،
لأنك معتمد على مجتمعك
اللي هو عارفك بالاسم دا،
وبالتالي، فالوصم أو التشهير
هو نوع من الإعدام المعنوي،
بيهدد قدرة الفرد على مواجهة ظروف الحياة،
لأنها بتهدد علاقاته الاجتماعية
اللي بيعتمد عليها في حياته.
لكن مع نهاية القرن الـ18 وبداية الـ19،
حصلت تحولات سياسية واجتماعية
في "أوروبا" و"أمريكا"،
خلّت العقوبات دي تختفي بالتدريج.
علماء القانون والمثقفين بدأوا ينتقدوها
بسبب دخول فكرة الكرامة الإنسانية في الصورة،
واللي خلّت الناس ما تبقاش متقبّلة
فكرة الإذلال العلني والإهانة لشخص آخر دي.
وبقى كل الناس،
سواء المجرمين أو غير المجرمين،
بقى عندهم اعتقاد إن ليهم
أدنى حد من الحقوق والكرامة الشخصية
اللي لا يجوز المساس بيها،
الكرامة الإنسانية اللي بقت القيمة الأساسية
اللي بتعرّف المواطن.
ودا أدّى بالحكومات إن هي تلغي
العقوبات البدنية العلنية دي بالتدريج،
وظهرت بدالها
فكرة السجون الجماعية الكبيرة دي،
دا مكان لعزل المجرم عن المجتمع،
يعني بدل ما نشهّر بيه
ونكتب على وشه إن هو مجرم، والكلام دا،
لأ، فيه سجن، بنحكم عليه حُكم،
وبنحطه في السجن دا شوية،
يطلع بقى إيه، راجل محترم جديد كدا،
وما يبقاش العقاب بهدف الإذلال،
أد ما يبقى الهدف تقويمه وإعادة تأهيله.
بس كمان عقوبة التشهير دي
كانت كدا كدا بقت صعبة جدًا في العصر الحديث،
والسبب في كدا إن المدن والعواصم الكبيرة
اللي احنا عايشين فيها دلوقتي،
ما فيش حد يعرف حد أصلًا،
يعني، انت غالبًا ما بقيتش تبقى عارف جيرانك،
فبالتالي، ما فيش حد ممكن يتفضح،
لأنك دايمًا في بلد ما حدش يعرفك فيها،
وبالتالي، مش هيضرك في حاجة
لو شلّحت وجريت فيها!
زائد إنك لو اتعرّضت
للإحراج أو الإهانة مثلًا في مكان،
سهل جدًا إنك تروح مكان تاني،
ودا في المجتمعات القديمة كان أصعب بكتير،
إنك تعرف تروح مكان جديد عليك،
وتندمج فيه والناس تقبلك
وما تسألكش عن أصولك، كان أصعب طبعًا.
فالتطورات السياسية والأخلاقية دي
خلّت الإذلال والتشهير
عقوبة مرفوضة أخلاقيًا،
والتطورات الاجتماعية والحضارية دي
خلّتها عقوبة غير عملية.
لكن في السنين اللي فاتت، صديقي الإنسان،
الدايرة هتدور،
والموضوع دا هيتغير تاني لأكتر من سبب.
بعد حوالي 200 سنة
على نهاية عقوبات التشهير والإذلال،
الإنترنت والـ"سوشيال ميديا"
قرروا إن هما يرجعوا يغيّروا المعادلة تاني،
لأنهم بيرجّعوا تاني البِنية التحتية
اللي تسمح بالتشهير،
اللي هي قدرة القصص والأحكام
إن هي تنتشر بسرعة بين الناس،
زي بالظبط ما كان بيحصل
في المجتمعات الأصغر زمان،
وزي ما بيحصل لحد دلوقتي
في القرى الريفية مثلًا.
ودا بالتالي، خلّى التشهير والفضيحة
عقوبة فعّالة من تاني،
والناس بقت ترجع تعتمد عليها،
وما بقيتش مستحيلة، زي ما كان الوضع
لمّا الناس بقت عايشة في المدن الكبيرة.
السبب التاني اللي سمح
برجوع النوع دا من العقوبات
إن الناس بقت مدركة أكتر
مشاكل وعيوب العقوبات الجنائية التقليدية،
بتاعة إن انت تجيب الجاني دا
وتعرّضه لاتهام قُدّام النيابة،
والنيابة تحولك للمحاكمة،
ويبقى فيه قضاة ودفاع،
والقصة الطويلة العريضة دي كُلّها.
ودا لأن الناس بتحس
إن منظومة العدالة الرسمية دي متحيزة،
أو غير مناسبة في حالات كتير،
لأنها مثلًا، ممكن تكون بتميل
لعقاب مجموعات معيّنة أكتر من غيرها،
مثلًا، بتميل لعقاب الفُقَرا أكتر من الأغنيا،
أو بتميل لعقاب الوافدين أكتر من المواطنين،
أو البدو أكتر من سكان المدن،
وفي الدول الغربية، بتميل لعقاب
المهاجرين والملونين أكتر من البِيض.
وكمان، نظام القضاء، بصراحة، عديم الكفاءة
في التعامل مع قضايا معيّنة،
يعني مثلًا، قضايا الاعتداء الجنسي،
اللي نادرًا ما بيكون فيه شهود عليها،
وينتهي في الآخر الأمر بقصتين متعارضتين،
القضاء ما بيعرفش يفصل بينهم
لو ما فيش أدلة أو شهود زيادة.
ومن هنا،
بتظهر ثقافة الإلغاء واحتياج الناس ليها،
باعتبارها بتسد الثغرات
اللي في منظومة العدالة الجنائية،
أو في نظام العقوبات الرسمي،
اولهدف إنها تكمّلها
أو تحل المشاكل اللي موجودة فيها.
وهي بتعمل كدا بكذا طريقة،
زي ما اتفقنا من شوية، صديقي الإنسان،
ممكن تبقى هي في حد ذاتها العقاب،
عن طريق التشهير بالجناة
وإذلالهم وفضحهم يعني،
خصوصًا، في الأفعال
اللي هي ما لهاش عقوبة قانونية لحد دلوقتي،
لكن في نفس الوقت،
ممكن تبقى مؤذية أو عنصرية،
ممكن تبقى خطوة أولى بس من العقاب،
بإنها تشجّع على عزلهم اجتماعيًا،
أو فصلهم من أشغالهم،
أو إحالتهم للقضاء العادي،
وكتير بتعمل كل الحاجات دي
في نفس الوقت مع بعض.
يعني مثلًا، صديقي الإنسان،
قضية مقتل "جورج فلويد" في "أمريكا"،
لمّا ظابط شرطة داس على رقبته
لمدة 9 دقايق أثناء اعتقاله، لحد ما موّته،
اللي ولّعت الدنيا في "أمريكا" ساعتها،
وكانت سبب في حراك اجتماعي كبير
ضد عنصرية الشرطة ضد السود.
كانت ممكن تبقى قضية صغيرة وعادية،
وبتعدّي من غير ما حد يتحاسب أصلًا،
لولا الثورة اللي حصلت
على الـ"سوشيال ميديا"،
واللي صعّدت الموضوع لدرجة الثورة الرهيبة
اللي حصلت في الشوارع بعد كدا،
وأدّت لإحالة الظابط دا للمحاسبة،
ولتسليط الضوء على حوادث تانية مشابهة.
وبالطريقة دي، فثقافة الإلغاء أو الـ"كنسلة"
بتخدم الفئات المُهمَّشة والضعيفة،
زي الأقليات مثلًا، أو الستات،
اللي هما في الظروف العادية،
ممكن تعامل القانون معاهم يبقى متحيز
أو متهاون مع الجرائم اللي بتحصل في حقهم،
وبيلاقوا في ثقافة الإلغاء بالتالي بديل
يرجّعلهم العدالة
اللي ممكن يكونوا مش لاقيينها بطريقة تانية.
لكن للأسف، صديقي الإنسان،
وزي ما اتعودنا يعني، فالحلو ما بيكملش!
ثقافة الإلغاء فعلًا
بتسد بعض ثغرات العدالة الجنائية،
لكن المشكلة إنها بتخلق بدالها
فجوات جديدة كبيرة برضه،
ممكن يعدّي منها الراجل الصعيدي
والراجل المنوفي والراجل الإسكندراني،
اللي قُلتلك عليهم في أول الحلقة دُول.
يعني مثلًا، ثقافة الإلغاء متعارضة تمامًا
مع فكرة العدالة الإجرائية.
اللي هي تطلع إيه بقى
العدالة الإجرائية دي كمان؟
العدالة الإجرائية دي
اللي هي طرُق جمع الأدلة
والتحقق أصلًا من الجريمة،
اللي هي عملية بطيئة جدًا ومتأنية وحذرة،
بيكون الهدف منها
التأكد بأكبر قَدْر ممكن من الثقة
إن الشخص المتهم دا ارتكب الجريمة فعلًا،
وإنه مش مجرد اتهام مُطلَق كدا،
ما فيش عليه دليل.
لكن الـ"كنسلة"، عشان بتحاول تتجنب
المسار بتاع القضاء دا،
اللي هي بتشوفه متحيز وغير مناسب،
بتتجنب مسألة الأدلة والإثبات دي
من أولها لآخرها تقريبًا.
وبيكون الـ"بوستات" والمنشورات
اللي على الـ"سوشيال ميديا" دي
هي وثائق الاتهام والأدلة في نفس الوقت،
والحُكم كمان أوقات.
والحاجات دي طبعًا
ممكن تأدي لوصف مش دقيق للأحداث،
أو تنتج رواية ما تكونش هي الرواية الحقيقية
أو الكافية لإدانة الشخص دا،
ودا السبب إن فيه قضايا بتتفتح على الإنترنت،
ولمّا تروح للقضاء، بيتحكم فيها بالبراءة،
رغم إن كل الناس تقريبًا
بتكون مقتنعة ومصدّقة إن الجريمة وقعت فعلًا.
وأحيانًا، زي ما حصل مثلًا
في حالة "بيل كوسبي"،
هو نفسه اعترف بالجريمة أصلًا،
بس يخرج برضه بسبب ثغرات قانونية،
أو مسائل ليها علاقة بصحة الإجراءات.
الفكرة بالنسبة للقضاء،
إن الجريمة عشان يتعاقب عليها شخص،
لازم تثبَت عليه بشكل قطعي.
ولازم عملية المحاكمة نفسها
تحصل بشكل ما فيهوش أخطاء،
ودي حاجة فعلًا ليها عيوب،
لأنه معناها إن فيه جرايم مش هتتعاقب،
لأن الأدلة مش كفاية مثلًا،
ولأن فيه ثغرة قانونية هنا أو هنا.
بس المشكلة إن التخلّي عن القضاء برضه،
ليه عيوب هو كمان،
لأنه هيأدّي لعقاب ناس
ممكن ما تبقاش ارتكبت جرايم أصلًا،
لأنه الأدلة من البداية
مش مهمة في النوع دا من العقاب.
وغير كدا، فالقانون الجنائي كمان
بياخد في اعتباره حاجات مختلفة
متعلقة بالسياق،
مثلًا، عمر المتهم كبير ولّا صغير،
الوقت اللي ارتكب فيه الجريمة،
وكمان، فيه قوانين بتتحط للتقادم،
يعني، لو جريمة عدّى عليها وقت طويل جدًا،
ممكن تبقى خلاص، يعني غير قابلة
للملاحقة القضائية، تسقط بالتقادم.
لكن بالنسبة لثقافة الإلغاء،
فما فيش حدود زمنية ممكن تغيّر الحُكم،
أو طبيعة المساءلة والعقاب،
لأن سجل الاتهام موجود على الإنترنت،
وثابت ومستمر.
ودا معناه إنه أي حد ممكن يلاقي نفسه
بيتعاقب على حاجة عملها أو قالها
من 10 أو 15 سنة أحيانًا،
حتى لو كان هو حاليًا
في مرحلة مختلفة تمامًا من حياته دلوقتي،
حتى لو كانت أفكاره دي اتغيرت،
حتى لو كان هو بقى شخص تاني.
وأخيرًا، صديقي الإنسان، ثقافة الإلغاء كمان
بتعاني من مشكلة اسمها التناسب،
يعني، هل حجم العقاب دا
مناسب مع حجم الجريمة ولّا لأ؟
القضاء ونظام العدالة الجنائية
بيهتم جدًا بمسألة التناسب دي،
إنه على أد الجريمة يكون العقاب،
لأن ثقافة الإلغاء تقريبًا عندها عقوبة واحدة
لكل الجرايم والأفعال
اللي بتشوفها مُستَحِقة للعقاب،
والعقوبة دي هي الـ"كنسلة" أو الإلغاء،
ومع الـ"كنسلة" دي، بييجي تهديد
لمصدر رزق المتهم وعلاقاته الاجتماعية،
حتى لو كانت العقوبة القانونية أصلًا
ممكن تبقى أقل من كدا بكتير،
لو كان دخل المحكمة بسبب اللي هو عمله دا.
ودا لأن التشهير أصلًا، صديقي الإنسان، كعقوبة،
بيجرد الشخص من إنسانيته،
وبيحط من مكانته الاجتماعية،
وبالتالي، بيحوله لشخص مستباح،
يستحق أي حاجة تحصلّه.
غير إنها كمان بتكون عقوبات ما فيهاش رجعة،
يعني، حتى لو القانون الجنائي بيحاول يتجنب
الوصم اللي بيحصل نتيجة الإدانة،
فثقافة الإلغاء أصلًا بتعتمد على الوصم دا
باعتباره هو جوهر العقاب
أو مكوّن أساسي فيه.
كل المساوئ والمشاكل دي
بتاخدنا لأهم نقطتين
في موضوع الـ"كنسلة" دا، صديقي الإنسان.
ثقافة الإلغاء بتعتمد أول حاجة
على فكرة اسمها "الجوهرانية"،
يعني، بتعتبر الأشخاص المخطئين دُول
في جوهرهم غير قابلين للإصلاح،
أو ولاد كلب، مش نافعين تاني أبدًا!
ودا معناه إنهم في جوهرهم برضه
يستحقوا الإهانة والتشهير والإذلال،
والمشكلة فيهم هما شخصيًا،
مش في الفعل اللي عملوه.
وبعدين الخطوة التانية، إنه الإلغاء
بيعتمد على مشاعر الخزي والعار في العقاب،
باعتبار إن دا الشعور الوحيد
اللي يستحقه المخطئ.
الفيلسوفة الأمريكية "مارثا نوسباوم"
بتقول في كتاب "الاختباء من الحياة"
إن العواطف بتلعب دور مهم جدًا في القانون.
زي مثلًا، إننا بنحاول نبني القانون دا،
بحيث إنه يكون فيه رحمة في إصدار الأحكام،
إننا بنجرم أفعال معيّنة،
لأننا بنحس بغضب جماعي
أو استياء تجاه الجرايم دي.
والعواطف اللي عندنا دي ضرورية جدًا
عشان القانون يشتغل أصلًا،
لأنه لو كان القانون دا
مجرد أحكام مجردة كدا،
مش هيكون فيه قوة أخلاقية
تزُقنا أصلًا إن احنا نفعّله.
ودا معناه، صديقي الإنسان،
إن ما فيش قانون من غير عواطف،
لكن رغم كدا، عندنا عواطف كويسة وعواطف وحشة،
وحتى العواطف الكويسة والمشروعة،
اللي هي زي الغضب مثلًا،
ممكن أحيانًا تتجاوز حدودها وتبقى سيئة.
لكن "مارثا نوسباوم" دي
بترفض الخزي والعار بالتحديد
كمشاعر يتبني عليها أي نظام عدالة، وبتقول:
وثقافة الإلغاء دي،
بسبب تشجيعها على الشعور بالعار برضه،
بتشجع على الهروب من الإنسانية بالشكل دا.
والشعور بالخزي أو العار كمان
بيخلق تفاوت بين البشر،
كأن فيه بشر أحسن أو طبيعيين،
لأنهم ما ارتكبوش الخطأ دا،
أو في بشر أقل أو في مرتبة أدنى،
لأنهم ارتكبوا الخطأ دا.
وبالتالي، فالتشجيع على الشعور
بالخزي أو العار دا أصلًا،
ضد فكرة المساواة والكرامة الإنسانية،
اللي بتقوم عليها المجتمعات الحديثة.
والمشكلة في الخزي إنه دايمًا
بيكون متعلّق بالأشخاص، مش بالأفعال،
يعني، الواحد لمّا بيحس بالغضب مثلًا،
بيكون حاسس بالغضب تجاه فعل سيئ،
مش شخص في حد ذاته،
لكن الإذلال وإشعار بالناس
بالخزي والعار بيكون العكس،
متعلق بالشخص نفسه،
وهدفه إنكار قيمة الشخص دا
وإنكار كرامته المساوية للآخرين.
ودا مش بس بيقلل من الشخص المُدان،
لكن كمان بيسمحلنا إننا نتساهل مع نفسنا،
لأننا بنحس إننا أحسن من الشخص دا،
وكفاية بس إننا نطرده من المجتمع،
علشان نبقى عايشين في مكان أحسن،
من غير ما نفكر ونبحث بحث صادق
في نفوسنا وقلوبنا،
إذا كنا احنا كمان ممكن نبقى عُرضة
لنفس العقاب دا في ظروف تانية.
"نوسباوم" بتفكرنا بكلام "كانط"
عن إن كلنا عندنا حاجة اسمها
"الحق في أن نُعاقَب"،
ودا معناه إننا لمّا نغلط،
نتحاسب، لكن ما نترفضش،
يعني العقوبة، صديقي الإنسان،
بتكون على أفعالنا،
لكن ما تكونش أبدًا رفض لذواتنا كأشخاص.
طب فاكر، صديقي الإنسان، "جاستين ساكو"
اللي كانت مسافرة "جنوب أفريقيا" دي
بتاعة "تويتة" مرض الإيدز؟
في قصة "ساكو" دي، احنا ممكن نشوف
قصة ثقافة الإلغاء كُلّها كدا
من أولها لآخرها، ميزاتها وعيوبها،
وإيه اللي بتحاول تعمله،
وإيه اللي بتنجح فيه،
وبرضه، إيه اللي بتفشل فيه.
الموضوع بيبدأ بفعل مسيء بتعمل الست،
بتكتب نكتة عديمة الإحساس
ممكن الناس تشوفها فيها إهانة للسود،
وللناس المصابة بمرض معيّن، اللي هو الإيدز،
لكن الفعل المسيء دا غالبًا
ما لهوش عقوبة قانونية من أي نوع،
هو في الآخر مجرد نكتة دمها تقيل.
رغم كدا، الناس بتشوفه بغيض،
خصوصًا بالنسبة للأمريكان
اللي بيعانوا بالفعل من العنصرية
والتوتر الشديد بين البِيض والسود.
بتبدأ الناس تطالب بعقاب "ساكو" على كلامها،
وإنه مش المفروض يعدّي عادي،
أو يبقى الطبيعي إننا نتكلم بالطريقة دي!
فتتعرّض "ساكو" للـ"كنسلة" أو الإلغاء،
وتخسر شغلها.
خُد بالك، صديقي الإنسان، إن نفس العقاب دا
هو اللي كان هيحصل برضه
لو كانت "ساكو" عملت جريمة أكبر بكتير.
يعني هو تقريبًا نفس العقاب
اللي اتعرضله "بيل كوسبي"
المتهم بعشرات الاغتصابات.
فتقدر تشوف بوضوح ازاي التناسب
ما لهوش معنى تمامًا في ثقافة الإلغاء،
كل الأفعال بتتعاقب نفس العقاب تقريبًا.
وفي نفس الوقت، العقاب بيتعلق بالشخص نفسه،
وبيستمر في مطاردته،
عشان العار يفضل مصاحبه للأبد،
كأنه ما يقدرش أبدًا
إنه يتجاوز كونه أخطأ في لحظة معيّنة.
وهي دي، صديقي الإنسان،
إشكالية ثقافة الإلغاء...
أو الـCancel Culture،
لا القرب مرتاحله، ولا البعاد أقدر عليه!
لو اعتمدت على نظام العدالة التقليدي،
هتحس إن فيه حاجات بتعدّي مش المفروض تعدّي،
ولو اعتمدت على الإلغاء، هتحس إن الناس
بتتعاقب بصورة مفرطة أحيانًا
على حاجات ممكن حتى ما نبقاش متأكدين
هي حصلت ولّا لأ.
دا السبب إن قانونيين كتير
بدأوا يفكروا في طرُق بديلة
تقدر تتجاوز مساوئ النظامين مع بعض،
من بين الطرُق دي مثلًا،
"اقتراح العدالة التصالحية"،
اللي قدّمه
الخبير القانوني الأمريكي "هوارد زير"،
اللي بيقول إنها بتعتمد على مواجهة
كل الأطراف المعنية بجريمة معيّنة،
مثلًا، الضحايا، وأسرهم،
وأفراد المجتمع اللي اتأثروا بالمشكلة،
مع الجناة وأسرهم،
نجيب كل دُول، نقعّدهم مع بعض،
ويتواجهوا ويتكلموا،
المواجهة دي بتكون هدفها
تحمُّل الجاني للمسئولية،
وإعادة إصلاح الضرر
اللي نتج عن الفعل أو الجريمة اللي حصلت،
وتجاوزه بصورة صحية،
مش بدفنه أو تجاهله،
لكن بالتعامل معاه وبمواجهته وفهمه.
في نفس الوقت، من غير نبذ
أو طرد الجاني من المجتمع،
ومن غير الحُكم على شخصه
حُكم نهائي بإنه مش نافع
و"متكنسل" وغير قابل للإصلاح.
وزي ما التشهير كان ليه جذور قديمة،
في الممارسات البشرية طول التاريخ،
فالعدالة التصالحية برضه
ليها جذور قديمة هي كمان،
ثقافتنا العربية نفسها
كان دايمًا فيها فكرة الصُلح دي،
ومجالس التراضي والمجالس العرفية،
واللي كانت بتحل النزاعات
عن طريق تطبيق العدالة التصالحية برضه.
ومؤخرًا، حتى في "أمريكا" و"أوروبا"،
بدأ الاهتمام يتجدد بالنوع دا
من الممارسات القانونية
على أساس تبقى بديل للقانون الجنائي
في الحاجات اللي مش بيعرف يتعامل معاها.
وفي نفس الوقت،
ما بيبقاش  فيها  العيوب والثغرات الكبيرة دي
اللي في التشهير وفي الـ"كنسلة".
أكيد، صديقي الإنسان،
إن كل فرد لازم يتحمل عواقب أفعاله،
خصوصًا، لو كان متهم بأفعال
فيها عنصرية أو إساءات جنسية مثلًا،
وما فيش أي مبرر لقبول الأفعال دي.
لكن في بحث الإنسان عن العدالة عمومًا،
لازم يفتكر إن العقوبات
مش هدفها الانتقاص من الناس،
أو إهانتهم وتحقيرهم،
مش إننا نفضل في دايرة الإدانة
ووصم الآخرين والحُكم عليهم
والشعور بإننا أحسن منهم،
لكن هدف العدالة إننا نبذل جهد أكبر
في الفهم والتعلم والتعافي
من غير ما ننكر
الضَعف البشري والنقائص الإنسانية،
وكل دي عناصر أساسية للعلاقات بين الناس
في أي مجتمع صحي
بيحس فيه الأفراد بالحرية والمساواة،
وطبعًا الكرامة اللي يستحقوها كبشر.
علشان كدا، واحنا بنطبّق حقنا
في الحُكم على الإنترنت على الآخرين،
محتاجين نبقى عندنا الشجاعة
لمساءلة نفسنا احنا كمان،
هل العقوبة اللي بيصدرها آلاف،
وأحيانًا، ملايين الناس على الإنترنت دي،
فعلًا متناسبة مع الخطأ
اللي حصل من حد فيهم؟
وهل هدفها فعلًا هو تحقيق العدالة،
أو تكميل النقص اللي في العدالة الجنائية؟
ولّا هي برضه رغبة إنسانية وغريزية
في الانتقام والتشفي والفرجة على الدراما؟
أسئلة مهمة طبعًا، صديقي الإنسان،
هأسيبك تفكر فيها،
بعد ما تعمل Subscribe
وتحط Like وتفعّل زر الجرس.
لكن تسألني، صديقي الإنسان،
"هل الواحد عمره ما عمل حاجة
يستحق عليها الـ(كنسلة) هو كمان؟"
أقولّك موقف، عملته وأنا صغير،
ولسة فاكره من أسبوعين.
كنت واقف في الشبّاك،
ولمحت واحدة كانت زميلتي في الدرس
من بتاع 15 سنة،
أيام ما كنت أدّك كدا، صديقي الإنسان.
قعّدت أبرّق وأقول،
"(رضوى)! دي أكيد (رضوى)!"
ورجعت بيا الذاكرة لأول مرة
شُفت "رضوى" فيها، وعاكستها ساعتها،
خلّيتها معدّية، وقُمت عامل
حركة أكروبات كدا جنبيها، عشان أضحّكها،
بس الحقيقة إنها خافت بدل ما تضحك!
لفّت بينا السنين، ودخلنا في عصر الـEbuddy،
لو تفتكره، صديقي الإنسان،
واتعرّفت عليها من أول وجديد على النت،
وحكيتلي الموقف اللي هي اتعاكست فيه زمان دا،
وأنا اعترفتلها بإنه أنا الشاب اللي عاكستها،
فـ"رضوى" قالتلي كلمتين، صديقي الإنسان،
لن أنساهم ما حييت!
قالتلي، "أنا كبنت ماشية في الشارع،
كل الناس اللي ماشية في الشارع دي
بالنسبالي أصفار، صفر.
لكن لو شُفت حد بيعدّي راجل عجوز الطريق،
دا بالنسبالي بيبقى +1.
لو شُفت واحد بيهدّي بعربيته،
عشان أعرف أعدّي،
دا برضه بيبقى +1.
وفي نفس الوقت،
لو شُفت واحد بيرمي زبالة في الشارع،
أو بيعمل فعل مش محترم، دا بيبقى -1.
فانت بالنسبالي ساعتها كنت -1."
وقفلت معايا، صديقي الإنسان، وعملتلي "بلوك"،
ومن ساعتها، ما عرفتش أوصلّها تاني!
لحد ما من أسبوعين، وأنا واقف في الشبّاك،
زي ما بأقولّك كدا،
لقيت واحدة شبهها بالظبط،
وصوت في عقلي عمّال يقولّي، "هي!"
وصوت تاني يقولّي،
"لأ يا عم! أكيد مش هي، دي واحدة شبهها."
لحد ما لقيت نفسي بشكل لا إرادي،
بأنادي عليها، عشان أتأكد هي ولّا لأ،
قُلت بصوت عالي، "(رضوى)!"
فلقيتها اتخضت وبصيتلي!
فاتحرجت جدًا، صديقي الإنسان،
وقُلتلها، "-2."
