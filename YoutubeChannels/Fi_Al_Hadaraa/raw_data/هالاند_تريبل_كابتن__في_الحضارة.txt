يعني خلاص؟
ما فيش منّه تاني؟
ما خلاص بقى يا نجم!
كبرنا على الحرام وبطّلناه.
تعاطي واتجار؟
ولا كمان خدمة فحص الجودة.
أنا مبسوط بيك ياد يا "رضا"!
أنا مبسوط بيك!
عارف يا لا، انت نضيف من جوا،
بتتشاقى آه، بس عينيك دي فيها عيّل صغير.
يا فرج الله!
وشّك حلو أوي يا "سعدني"،
هات راسك، أبوسها!
ياد، راسي أهي!
يا فرج الله!
إيه يا لا، "ريم" فركشت ولّا إيه؟!
"ريم" إيه وخيبة إيه؟!
أنا كسبان 100 ألف بُلبُل!
إيه دا؟!
"فاركو"... كسبانة... "فيوتشر"!
اعلى، يلّا!
"فاركو"... كسبانة... "فيوتشر"!
ولا، ولا، ولا، ولا، بس، بس!
انت التبطيل أثّر عليك يا لا!
انت بُقّك يا لا
بقى يجيب Notifications مش مهمة!
لأ يا عم، أنا هأفهّمك،
أنا سيبت الاتجار،
وشُفت أنسب مكان أحط فيه فلوسي.
غسيل الأموال؟!
لأ، الحمد لله،
ما فيش أحلى من اللقمة الحلال.
أنا دلوقتي شغّال في المراهنات.
الله يخرب بيتك يا "رضا"!
بطّلت القعدة الحلوة بالقُمار؟
لأ، لأ، لأ، لأ، مش قُمار، دي مراهنات.
وبعدين، أنا ما بأراهنش
إلا على فريقي المفضّل، "فاركو".
ودُول حبّيتهم امتى دُول؟!
دا انت كل معاملتك معاهم جدول!
هو دا المجال اللي أنا بأفهم فيه.
وقُلتلك 100 مرة، أنا صيدلي، مش عيّان!
وبتراهن على إيه بقى؟
كل ما يخص "فاركو"،
"كورنرات"، "فاولات"، كروت صفرا، كروت حمرا،
وإن "رزقي حمرون" يجيب "هاتريك" النهاردة.
انت ترجع للقعدة الحلوة أحسن،
الموضوع دا هيدمرك ياد يا "رضا"!
يا عم، عيب عليك!
كلُّه هنا.
أنا حاسبها بالمللي.
يا لهوي!
يا لهوي!
حتى الـ"باص" مش عارفين تباصوه؟!
إيه يا لا، فيه إيه؟!
"فيوتشر" اتعادلت!
أنا خسرت 100 ألف بُلبُل!
آه يا كلب!
وأنا اللي طالب منّك بُلبُل واحد
الأسبوع اللي فات، ما رضِتش تسلفهولي!
يا عم اسكت! أهو دخل فيهم الـ"جول" التاني!
أهو كدا خسرت 300 ألف بُلبُل!
طب اعمل وضع الطيران بقى،
عشان انت الإشعارات عندك غالية أوي!
آه!
معلش!
دا برضه يا "رضا" مش فريق تراهن عليه.
عندك حق!
بس أنا المرّة الجاية، هأراهن على "مَهدي".
- اطلع برة يا لا!
- إيه دا؟!
- برة يا لا!
- الله!
كان يراهن على "بهرمس" !
صديقي الإنسان،
في رواية "المقامر" لـ"ديستويفسكي"،
بنتعرّف على حكاية واحد
اسمه "أليكسي إيفانوفيتش"،
كان راجل مدرّس ومحترم،
لكن كان عنده عيب واحد بس،
العيب دا، صديقي الإنسان،
هو إنه كان قمارتجي،
قمارتي يعني، بيلعب قُمار،
كل ما بيعمل قرشين،
بيروح يضيّعهم في صالات القُمار.
وكانت النتيجة المُتوقَّعة
لهذا العشق للقمار،
إن "أليكسي إيفانوفيتش"
قادته الأقدار لدخول السجن، شيء طبيعي.
لكن اللي مش طبيعي،
إنه لمّا خرج تاني مفلّس وما معاهوش ولا مليم،
ما لقاش أي حاجة يعملها،
غير إنه يشتغل خدّام عند واحد تاني،
وبعد ما قعد يشتغل 5 شهور خدّام
عند الشخص التاني دا،
قدر يحوّش 70 فلورين،
اللي هما يعني
خلّينا نعتبرهم بيساووا 70 جنيه،
بما إن الفلورين فلورين بلده.
أول ما حوّش الـ70 فلورين دُول،
راح واخدهم وواخد بعضه،
وطالع على صالة الـ"روليت"،
وراهن عليهم كلهم،
غير مهتم إطلاقًا بقيمة الفلوس!
وكل اللي بيحركه هو تعطّشه
لنظرات الإعجاب والاحترام
اللي هتنزل عليه من الناس اللي حواليه لو كسب.
وبيقف يتخيل الموقف،
ازاي لو كسب هيقول لنفسه:
لسبب ما،
القصة دي فكرتني بواحد أعرفه شخصيًا،
بدون ذِكر أسماء يعني،
لكن خلّينا ندّيله اسم حركي،
وليكن زي بطل "ديستويفسكي" في الرواية برضه،
خلّينا نسمّيه "عبد العظيم إيفانونفيتش".
"عبد العظيم" من سنتين كدا،
دخل على جروب الـ"واتس آب" بتاعنا،
لقى إن واحد بيقول إن "هاري كين"
نجم المنتخب الإنجليزي وأسطورة "توتنهام"
مش هيلعب الـ"ماتش" الجاي، عشان أبوه مات،
دا على سبيل المزاح طبعًا.
لكن "عبد العظيم" صدّق الموضوع فعلًا،
وباع "هاري كين" في لعبة الـFantasy،
وبعدها، اتفاجئ إنه لعب عادي وجاب "جولين"!
ولك أن تتخيل بقى كان حاسس بإيه ساعتها،
بعد المجازفة اللي خدها، واللي انتهت،
زي ما انت شايف كدا، بالهزيمة والخذلان.
ثانية واحدة بس!
لو انت ما تعرفش إيه هي لعبة الـFantasy،
فخلّيني أحكيلك عنها الأول، صديقي الإنسان،
عشان تبقى معانا في الصورة.
ملايين البشر حوالين العالم
بيمسكوا "موبايلاتهم" كل أسبوع، صديقي الإنسان،
يفتحوا "أبلكيشن"
"Fantasy الدوري الإنجليزي"،
عادةً، يوم الجمعة أو السبت،
وكلهم بيسألوا نفسهم نفس السؤال،
"أكَبتِن مين؟!"
الـFantasy هي لعبة رهانات
بتحصل في عالم موازي،
بحيث كل واحد بيختار عدد اللعيبة
اللي بيلعبوا فعلًا
في فِرَق الدوري الإنجليزي،
ويبدأ يكسب أو يخسر نقاط
بناءً على أدائهم الواقعي
في الـ"ماتشات" الحقيقية
اللي هيلعبوها الأسبوع اللي بعده.
والنقط اللي بتجمعها بجولة ورا التانية دي،
بتحدد ترتيبك على مستوى العالم،
أو على مستوى أصحابك،
أو على مستوى جيرانك حتى،
وطبعًا، طبعًا، طبعًا، فيه Deadline.
شوف، صديقي الإنسان،
لا يستقيم أي مَنحَى من مناحي الحياة
بدون الـDeadline!
ولأجل الواقعية، الـDeadline بتاعك
بيكون قبل أول "ماتش" في الجولة،
قبل ما تعرف مين هيلعب ومين مش هيلعب،
عشان الموضوع كلُّه
يبقى معتمد بس على توقعاتك.
طبعًا هنا الإحصائيات والأرقام
بتبقى مفيدة ومهمة،
بس برضه الاعتماد الأول
على رهانك انت الشخصي،
وجهة نظرك انت، اختيارك الحُر تمامًا.
يعني، هتكبتن "صلاح"؟ حلو أوي.
ممكن ينفجر، ويجيب "جولين" وAssist،
وممكن ما يلعبش خالص، ما حدش عارف!
اختيارك، اللي ما حدش بيشاركك فيه،
ونتايج اختيارك دا، ما حدش هيتحملها غيرك.
وبس كدا، العب يا مِعلِّم!
ليك كل السيطرة، ورّينا نفسك!
رجُل وحيد في مواجهة الاحتمالات!
الحقيقة إن اللعبة بصورتها الحالية
من أكتر الألعاب الـ"أون لاين" جذبًا في العالم،
أكتر من 11 مليون لعبوها الموسم اللي فات،
بتحتل "مصر" فيها المرتبة التانية
من حيث أكبر عدد من المشاركين حسب البلد،
بنسبة أكتر من 8.5% من اللاعبين،
وشوف دُول يعملوا كام بالمصري،
بعد "المملكة المتحدة" بنسبة أكتر من 36.5%،
وبعدهم، "نيجيريا" و"ماليزيا"
و"أمريكا" و"النرويج"،
واللعبة لسة بتنتشر كل سنة زيادة
في العالم كله.
و"Fantasy الدوري الإنجليزي"
مش هي النوع الوحيد من الـFantasy،
لأ، دا ليها نظراء تانيين
في الرياضات التانية،
زي Fantasy Football
بتاعة الـAmerican Football،
وFantasy Baseball
وFantasy Basketball، ... وهَلُم جرًّا.
وفي "أمريكا" و"كندا" مثلًا،
ألعاب الـFantasy
بيلعبها حوالي 60 مليون شخص،
وسوقها مُتوقَّع توصل قيمته
لـ38.6 مليار دولار في 2025.
طب دلوقتي،
"أليكسي إيفانوفيتش" بتاع "ديستويفسكي"،
لمّا بيروح يلعب في صالة القُمار،
بيبقى مراهن فعليًا على حياته ومستقبله،
ممكن يضيّع فلوسه كلها، وممكن يكسب ثروة،
لكن "عبد العظيم إيفانوفيتش" صاحبنا،
لمّا بيلعب Fantasy،
ولمّا بيبيع "ساكا"، عشان يجيب "فودين"،
أو يبيع "صلاح"، عشان يجيب "دي بروين"،
مش بيبقى مستني يكسب فلوس في آخر اللعبة،
وبرضه، مش هيخسر فلوس،
كلها مجرد نُقَط افتراضية، بياخدها يبدّلها
بجرعة إحساس بالتفوُّق على بقية الشباب،
فإيه يا ترى اللي بيجمع الاتنين دُول ببعض؟
عشان نفهم العامل المُشترَك،
محتاجين الأول نعرف
ازاي القُمار اتطور في التمانينات والتسعينات،
خصوصًا، من ناحية شكل اللعب نفسه،
أو زي ما بيقولوا عليه كدا بلُغة الكورة
الـGameplay.
زمان، صديقي "عبد العظيم"
لو كان عايز يكسب فلوس كبيرة مرّة واحدة،
كان محتاج يروح يلعب ألعاب،
زي الـ"بوكر" والـ"بلاك جاك" والكلام دا،
ودي ألعاب بتحتاج مزيج من الحظ والمهارة،
عشان تعرف تكسب فيها،
لكن بلغة "كازينوهات" وأصحاب "بيزنس" القمار،
خدوا بالهم إن عدد أكبر من الناس هيلعب
لو كانت المراهنات أسهل،
والنتيجة كانت الانتشار الرهيب
لماكينات القمار، أو الـSlot Machines،
اللي بتحُط فيها فلوس قليلة،
لكنها مش محتاجة أي مهارة من أي نوع.
قبل كدا، الماكينات دي
كانت بتبقى موجودة على جنب كدا،
عشان تسلّي نفسك بيها، لحد ما يفضى مكان
على ترابيزة الـ"بوكر"، اللعب اللي بجد،
الوضع اتقلب جدًا،
لدرجة إن أرباح الماكينات دي
بقت ضِعف ألعاب القمار التقليدية،
والماكينات اللي كانت بتمثّل
الشكل المُفضّل من القمار
لـ30% بس من المقامرين سنة 1984،
قفزت قفزة تاريخية،
عشان تبقى اللعبة المُفضّلة عند 78% منهم.
وفي 2003، أعلن "فرانك فارينكوف"،
رئيس جمعية الألعاب الأمريكية،
إن 85% من أرباح الصناعة دي
جاي من هذه الماكينات،
وبيصرّح في هذا السياق
إنها هي اللي مشغّلة السوق دلوقتي،
ودا سوق كبير جدًا، صديقي الإنسان.
النهاردة، سوق القمار إجمالًا
محقّق عوائد
بحوالي 263 مليار دولار في 2023...
ومُتوقَّع يبقى 1.4 تريليون دولار في 2030.
وأخيرًا، إيه ممكن يكون أذكى
من إننا ناخد القُمار في صورته الجماهيرية دي
ونربطه بألعاب شعبية كمان؟
بحيث إن اللي بيتفرج على الرياضة،
يبقى عنده حافز يشارك كمان في الرهانات.
والرهانات تجيب مشاهدات للعب،
وكل الناس تتبسط.
من هنا، جت فكرة مواقع المراهنات الرياضية،
زي 1XBET، وغيرهم.
عشان بدل ما تكتفي
بالفُرجة على الـ"ماتش" بصورة سلبية،
وانت قاعد كدا زي خيبتها، ما بتعملش حاجة،
تدخل على الموقع وتحط فلوسك،
وتقول، "فُلان دا هيجيب (جول) قبل الدقيقة 60.
وفلان هيتطرد،
والـ(ماتش) هيخلص بالتعادل الإيجابي 9 لـ9.
وآدي تحويشة عمري أهي،
لو الكلام دا ما حصلش!
ولو (شيكابالا) ما جابش 3 (أجوال)،
أبقى راجل...!"
اللي عملته ماكينات القمار،
واللي عملته مواقع المراهنات بعد كدا،
إن هي خلّت فترات اللعب نفسها أطول،
وإيقاعه أسرع،
حتى لو الفلوس اللي بتتحط أقل بكتير.
لكن الـFantasy بتاخد الموضوع
نقطة أبعد بكتير،
لمّا تخلّي المراهنات من غير أي فلوس خالص.
في الرحلة دي، صديقي الإنسان،
اكتشف القائمون على الألعاب اللي من النوع دا
إن الكنز فعلًا في الرحلة،
وإن الفلوس اللي بتكسبها في آخر الـGame،
ممكن تبقى شيء ثانوي جدًا
مقارنةً بمشاعر المجازفة
اللي بيدّيهالك فعل الرهان نفسه،
المتعة اللي بتحس بيها لو طلع توقعك صح،
ورغبتك في تعويض خسارتك، لو طلع توقعك غلط،
ويبقى هو دا المُشترَك
بين "أليكسي إيفانوفيتش" بتاع "ديستويفسكي"،
اللي ضيّع فلوسه ودخل السجن،
وبين "عبد العظيم إيفانوفيتش"،
صاحبنا اللي باع "هاري كين"،
وانتهى بيه الحال
في قاع جدول دوري "صقور (عزبة خير الله)"!
"عبد العظيم" لمّا بيلعب Fantasy،
بيقول إن الدافع الرئيسي للعب
هو المتعة والإلهاء،
ودا مش رأيه لوحده،
لأن حسب دراسة
صدرت من جامعة "نوتنجهام ترينت"،
اتعملت على 2000 شخص
بيلعبوا ألعاب الـFantasy المختلفة،
وكمان، حسب دراسة تانية غيرها
اتعملت في جامعة "ديربي"،
وركّزت
على "Fantasy الدوري الإنجليزي" بالتحديد،
لقى الباحثين إن الدافع الرئيسي
للمشاركة في الـFantasy
هو التسلية وأخد أجازة من الواقع.
وفي كتاب "روجيه كايوا"
اللي صدر سنة 1958،
بعنوان "الألعاب والبشر"، بيقول برضه:
فالـFantasy بتلعب الدور دا،
مَهرَب مثالي بتروح فيه لعالَم موازي،
تشتغل فيه مدرّب كورة،
وتبقى أكتر حاجة شاغلاك دلوقتي
هي هتجيب مين من دفاع الـ"سيتي"
في ظل مداورة "جوارديولا".
لكن المسألة مش بتُقَف
عند المتعة والإلهاء لوحدهم،
بالنسبة للي بيلعب Fantasy،
فيه حاجة في اللعب عمومًا
بتدّيله جاذبيته دي،
اللي تخلّيك صابر
على لعبة مستمرة لمدة 38 أسبوع،
أحيانًا، لسنين متتالية،
لأن ناس كتير بتلعب اللعبة دي
كل سَنة تاني من الأول.
الفيلسوف الألماني "هانز جورج جادامير"،
في كتاب "الحقيقة والمنهج"، بيقول إن:
لأنه، آه فعلًا،
اللعبة بتبني سياق منفصل عن الواقع،
ليه مساره وقواعده ونهاياته الخاصة،
بيتحط الوجود الواقعي على الـHold،
وبيسمحلك تنغمس في متعة اللعب.
لكن الغرض من دا مش مجرد المتعة وخلاص،
لكن، في رأي "جادامير"،
التحرر من مهمة الوجود الشاقة.
شوف الموضوع كبر ازاي، صديقي الإنسان!
يعني، بدل ما صاحبنا دا كل اليوم الصبح
يقوم من النوم يفكر في هدف لحياته،
ويعرف إيه هي القواعد الضرورية
والمسار اللي محتاج يقطعه
عشان يوصل للهدف دا،
بتيجي اللعبة تقولّه: "اتفضل يا سيدي،
آدي عالم مستقل أهو،
بقواعده بأهدافه بكل حاجة،
ومعاك من دلوقتي لحد آخر الموسم،
تسعى عشان تحقق أهدافك وتتصدر الدوري."
تجربة استرخاء رائعة لا تفتقر للجهد.
لكن في نفس الوقت،
بتعفيك من توتر الحياة الحقيقية،
اللي المكاسب والخسارات فيها
بيكونوا غالبًا حقيقيين أوي،
مش ممكن يتعكسوا أو يتعوضوا.
تاني حاجة، مستوى التأثير والتأثُّر،
يعني، الفَرْق بين المُشجِّع العادي،
مهما كانت درجة تعصبه وحُبّه للرياضة ولفرقته،
وبين المشجّع اللي حتى لو فيه "ماتش"
في نُص الأسبوع، بالليل الساعة 10 مساءً
"بيرنلي" و"بورتسموث"،
ممكن تلاقيه قاعد بيتفرج عليه باهتمام حقيقي،
لأن فيه ارتباط حقيقي
بين مجريات الـ"ماتش" دا، اللي هو في "إنجلترا"،
وأشياء بتمس الواقع بتاعه في "كَفر بهرمس".
واحد من المشاركين في لعبة الـFantasy بيقول:
أليس هذا من قَبيل المُبالَغة؟
كلّا، صديقي الإنسان.
في 21 فبراير 2021،
اتهزم فريق "أستون فيلا"
قُدّام "ليستر سيتي" 2 لـ1،
وخرج "دين سميت"، مدرّب الـVillains وقتها،
وقال إن الـFantasy هي السبب.
?How Come Mr. Dean Smith
اللي حصل إن الـPeaky Fookin' Blinder
فرع الـPremier League
"جاك جريليتش" نجم الفريق وقتها،
اللي اتباع بـ100 مليون استرليني
في نهاية السنة لـ"مانشستر سيتي" اتصاب.
"دين سميث" قالّك:
"خلاص، اكفي على الخبر ماجور،
ونفاجئهم ساعة الـ(ماتش)
إن (جريليتش) مش معانا."
وهنا، ظهر تأثير الـFantasy،
3 من لعيبة "أستون فيلا" باعوا "جريليتش"
في فِرَقهم في الـFantasy،
ما هم بيلعبوا معاهم في الفريق،
فعارفين إن هو مُصاب مش هيلعب،
وضيف عليهم
محلل أداء الفريق الأول "سكوت آدي"،
وأخصائي العلاج الطبيعي "روب مارشال"،
والخبر اتسرب للإعلام
من خلال النميمة بتاعة الـFantasy.
لعبة الـFantasy بتتيح ليك توصل
لـ"أكونتات" اللعيبة والمدربين
وأي حد ليه لزمة في المجال،
خطة "أبو تريكة" بيتم تداولها قبل كل جولة،
"احنا في عرض أي تسريب!"
تخيل معايا إن فيه ملايين، بمعنى ملايين،
قاعدين يعملوا الخطة،
وحصل تسريب خبر زي إصابة "جريليتش" دا،
دي معلومة لوجيستية بنت حرام
تفرق كتير أوي عند مهاويس الـFantasy!
استعد الثعالب جيدًا، "ليستر سيتي"،
وكسبوا الـ"ماتش" طبعًا.
وطبعًا "أستون فيلا" كان ممكن يخسر
في وجود "جريليتش" عادي يعني، مهو مش "ميسي"،
لكن بالفعل في نفس الشهر،
حظر نادي "أستون فيلا"
لعبة الـFantasy بين اللعيبة،
فِرَق كتير بقت مانعة لعيبتها
من إنهم يلعبوا اللعبة دي.
لكن خلّينا نركّز على نقطة اتصال مهمة أوي
ظهرت لأول مرة
في تاريخ متابعة وتشجيع الكورة،
انت كلاعب Fantasy، فاتح اللعبة
من WiFi "قهوة علاولة" في "تل حوين"،
بتلعب بالأدوات اللي في إيدك،
بتعتمد على الـData
والإحصائيات والأرقام والنِسَب،
وبتسمع آراء أوائل العالم في Podcasts،
وبتستنى Live المؤتمرات الصحفية،
وبتتنشّق على تسريب من هنا ولّا من هنا،
ومن الطرُق اللي بتساعدك في دا سيكا برضه،
إنك تتابع التغيرات اللي بيعملها الأشخاص
الـInvolved في الفِرَق أكتر،
لعيبة بقى والطاقم التدريبي والإداري،
وكل الناس دي،
يعني، أي حد قريب من مطبخ الأحداث
في فريق مثلًا زي الـ"سيتي"،
ممكن نلاقي
في الـ"أكونت" بتاعه معلومة مفيدة،
لو باع "دي بروين" مثلًا،
نبيع احنا كمان، ونجيب "فودين"،
وهنا، بتوصل لدرجة من التشابك،
بتنقل التجربة ككل من مجرد المشاهدة والشعور
لمرحلة التفاعل والتأثير،
يعني، بدل ما أبوك مثلًا،
كان اتصاله بالفريق اللي بيشجّعه
بيُقَف عند متابعة الـ"ماتشات"
والمشاعر المصاحبة ليها من عكننة أو روقان،
بقيت انت دلوقتي
بتأثر فعليًا في نتيجة الـ"ماتش"،
المعلّقين بيذكروا
نقاط اللاعبين من خلال الـ"ماتشات".
"باتريك بامفورد" لاعب "ليدز"
اتسأل عن شعوره بعد تسجيله هدفين
وعمل "أسيستين" ضد "ليستر سيتي" في 2021،
في مقابلة بعد المباراة،
شوف قال إيه، صديقي الإنسان،
قالّك: "هل تعرف ماذا؟
لقد نزعت نفسي من الكبتنة، إذًا، أنا غاضب."
اللعبة بتغيّر نظرتنا للكورة بشكل كامل،
يعني، احنا اتفقنا إنك متفاعل مع الرياضة
أكتر بكتير من أبوك زمان،
لكن مع دخول الرقمنة،
الـDigitalization، بهذه الكثافة،
بيظهر أثره في إن أبوك مثلًا كان بيركّز
مع تمريرات "بيكهام" و"زيدان" المُتقَنة،
بينما انت بتهمك
عدد الـ"باصات" الصحيحة لـ"برونو فيرنانديز"،
ما بقيتش مهتم بالمسلسل الدرامي
اللي في الملعب،
أد ما انت مشغول بـ50 فيلم تاني جوا اللعبة.
كتير من اللي بيلعبوا Fantasy،
بيتابعوا أكتر من "ماتش" في نفس الوقت،
على التليفزيون والـ"موبايل"
والـApplications بتاعة الـLive Score كمان،
الفُرجة مش هي الغرض كدا،
دا خوف من تفويت أي حَدَث،
دا بالإضافة للانتماءات كمان،
ولو إنك يعني، صديقي الإنسان،
مش من مواليد حواري "مانشستر"،
لكن بالنسبة للمشجعين الإنجليز
اللي بيلعبوا معانا،
هنلاقي فيه اختبار حقيقي
لولائهم للفِرَق اللي بيشجعوها،
في بعض الأوقات، بتتلاشى الخطوط دي
بين الفريق اللي بتشجعه وبتنتمي ليه
يمكن من أول ما وعيت على الدنيا،
وبين اللعبة اللي هي المفروض مجرد لعبة
بتحسن تجربة مشاهدتك.
بيقول واحد من مشجّعين "هال سيتي"
إنه حضر آخر "ماتش" للفريق
في الدوري ضد "تونتهام"،
في 21 مايو 2017،
وطبعًا هبطوا وما طلعوش من يومها،
خسروا يومها ييجي 7 لـ1، وكان يوم مضلّم جدًا،
لكنه في نفس اليوم دا
كان مكبتن "هاري كين" اللي كان مسجّل "هاتريك"،
ولذلك، كان فيه حتة انبساط كدا جواه،
أستاذ علم النفس المجري "ميهاي تشكسنتميهاي"
بيساعدنا نفهم الموضوع دا بصورة أفضل
من خلال "مفهوم التدفق"، أو الـFlow،
اللي هو بينطبق على الألعاب بشكل عام،
لكن على الألعاب
المعتمدة على الرهان كمان بشكل خاص.
بنعرف منه إن النشاط
اللي بينغمس فيه لاعب الـFantasy،
اللي بيقعد يحط خطة ويتابع النُقَط بتاعته،
ويتفرج على الـ"ماتشات"
عشان النُقَط، مش عشان الكورة،
ممكن يبدو للمشاهد المحايد
كأنه شيء ممل ومجهد للتفكير ومن غير معنى،
أو مثلًا، وجع دماغ على الفاضي،
لأنه مش هيكسب من دا حاجة في الآخر،
لكن في الحقيقة، اللعبة بتقدّم
المتعة والنتيجة والهدف في كل فعل بسيط جواها،
لأنه أسعد حالة ممكنة للإنسان
اهي الانغماس التام والتركيز الكامل
في النشاط اللي بيعمله،
بحيث يبدو كأن ما فيش أي شيء تاني في العالم
مهم في اللحظة دي.
لكن دا برضه مش بيفسرلنا
ليه ألعاب المراهنات بالتحديد
ليها الجاذبية دي كلها عند الناس،
لدرجة إن هما ممكن يفضلوا يلعبوها
حتى لو ما بقاش فيها فلوس.
صديقي "عبد العظيم" هو واحد
من بين أصدقاء شباب كتير
بيلعبوا اللعبة دي مع بعض،
ودا بيلفت نظرنا، صديقي الإنسان،
إن 92% من اللي بيلعبوا Fantasy رجالة،
غالبًا، لأن اللعبة بتلبّي الرغبة الرجالي
في المنافسة والتحدي والسخرية
وإثبات التفوق على الآخرين،
والحصول على اعتراف الآخرين ليه بالتفوق،
وعشان كدا، 47.5% من العينة
بتاعة دراسة جامعة "ديربي"
قالوا إنهم بيلعبوا،
عشان يكسبوا أصحابهم ويعلّموا عليهم.
هنا، بيكتشف صاحبنا إن الشعور بالسيطرة
جزء أساسي من متعة اللعبة،
قُدرته على إنه ياخد قرارات البيع والشرا،
ويختار هيحط مين ويشيل مين،
وإنك تبقى عارف معلومة مش عند غيرك،
وبالتالي، شايف أحسن منهم
إيه اللي ممكن يحصل،
كل دا بيزوّد متعة اللعب،
دا طبعًا غير الرغبة الحارقة
عند كل مشجّع كورة
إنه يفتي ويحط خطط ويتوقع نتايج
ويحلل أسباب الفوز والخسارة.
دا جزء أساسي
من الفُرجة على الكورة أصلًا، صديقي الإنسان،
لأن مين بيتفرج على الكورة
ومش بيتخيل نفسه "جوزيه مورينيو"
وهو واقف على الخط
في ليلة ممطرة في "ستوك سيتي"،
بيفكر في التحول التكتيكي
اللي هيعمله في الشوط التاني؟
صديقي الإنسان،
!I'm José Mourinho
عشان كدا، اللي بيلعبوا اللعبة
بيقولوا إن أكتر حاجة بتحببهم فيها
هي إنهم بيختاروا اللعيبة بنفسهم،
وياخدوا نقط بناءً على لعبهم في الحقيقة،
ودا شبه شعور التدريب.
وإن كمان التخطيط طويل المدى
بيحتاج تفكير استراتيجي شَبَه الشطرنج مثلًا،
لأن تحركاتك بتكون مبنية على بعض.
يمكن دا السبب إن "ماجنوس كارلسن"
بطل العالم في الشطرنج،
لعيب Fantasy برضه ممتاز،
ووصل للمركز الأول على مستوى العالم قبل كدا،
وفخور بالموضوع دا جدًا،
لدرجة إنه حاطه في الـBio بتاعه على "تويتر".
موضوع الشعور بالسيطرة دا
بيتكلم عنه الكاتب البريطاني "جوزيف بوكدال"
في كتابه عن فلسفة المقامرة،
فبيقول إن الطب النفسي
وعلم الاقتصاد وعلم الاجتماع وعلم النفس
طرحوا أسباب لا تُحصَى
للمقامرة والرهان على المجهول،
زي المتعة والطمع والمنافسة
والقلق والاكتئاب وملء الفراغ،
وحتى المرض النفسي،
لدرجة إن "فرويد" مثلًا كان بيشوفه
نوع من أنواع العقاب النفسي
أو المازوخية النابعة من "عقدة (أوديب)".
طبعًا "عبد العظيم" مش عاجبه الكلام دا،
لكن "بوكدال" بيوضحلنا
ازاي التحليلات النفسية دي
ممكن يبقى ليها عُمق احنا مش شايفينه،
لأن رغبة الإنسان في الشعور بالسيطرة دي
رغبة بدائية جدًا
موجودة معانا من أول الإنسان البدائي،
اللي هو كان محتاج دايمًا إنه يحس
الحاجات اللي حواليه بتحصل لأي سبب،
عشان يقدر يتنبأ بيها ويتوقعها بعد كدا،
وبالتالي، يتجنب المخاطر ويوصل للمكافآت،
ويبقى حاسس بالسيطرة على البيئة المحيطة بيه.
الفشل في التنبؤ بالخطأ
وربط الأسباب بالنتايج
تهديد لوجود الإنسان نفسه في الحالة دي،
والشعور بالسيطرة بيحمي الإنسان
من الاستسلام والعَجْز، وبيمنحه الحافز،
حتى في ظل الاحتمالات العشوائية والمجهول.
بشكل عام، فامتلاك اليقين شيء مريح،
والشك شيء مقلق ومربك،
واحنا نعز الطمأنينة
ونقدّر الحتمية زي عينيا.
الأغرب من كل دا بقى
إن شعورنا بالسيطرة مش لازم يكون مبني
على أحدث المعايير والأسس العلمية ولا حاجة،
عشان كدا،
أستاذ علم النفس في جامعة "كاليفورنيا"...
"مايكل جازانيجا" بيسمّي
النُص الشمال من المخ المُفسِّر، Interpreter،
بيقول إنه بيشتغل كموتور لليقين،
بمعنى إنه طول الوقت
مشغول يخلقلك سرديات عن العالم،
تقلل شعورك بالاغتراب
وتأكّد إحساسك بالسيطرة،
حتى لو كانت السرديات دي مُضَلِّلة،
لكن يظل الشعور باليقين والسيطرة على الأمور
أفيد للإنسان استراتيجيًا
من القلق والتوتر والشك في كل شيء،
ودا، صديقي الإنسان،
بياخدنا لأن المقامرة نفسها
ممكن تبقى ترجمة
لاحتياجنا الغريزي دا للشعور بالسيطرة،
حتى لو خلّفت وراها خساير اجتماعية ومادية،
المراهنة والمجازفة
اللي بناخدها لمّا بنراهن،
بتأكد وجودنا وقيمتنا
من خلال إحساسنا بالسيطرة على الحاضر،
وقُدرتنا على توقع المستقبَل،
والمعنى دا بيتجسّد بشكل واضح جدًا
في إجابة واحد من المقامرين،
لمّا سألوا الكاتب الأمريكي "إيرفينج زولا"
"عرفت ازاي إن رهانك دا هيكسب؟"
فالراجل بصّله بامتعاض كدا،
وقالّه، "إيه يا مِعلِّم السؤال دا؟!
انت فاكرني
أي واحد معدّي كدا ما لهوش لازمة؟!"
الراجل اللي راهن وكسب دا
انتصاره ادّاله إحساس
كأنه قادر يتحكم في القَدَر نفسه،
ومن هنا، جه سؤاله دا اللي بيعكس
جنون العَظَمة اللي حس بيه لمّا كسب،
"انت فاكرني نكرة؟!
أي واحد كدا بيراهن وخلاص؟!
انت عبيط ولّا إيه؟!"
ودا بيبقى نفس إحساس
صديقنا "عبد العظيم" برضه
لمّا بتلعب معاه وياخد نُقَط،
ويطلع في الترتيب.
بس المشكلة بقى إن كتير
بيكون حاسس بإحباط برضه وعمّال يشد في شعره،
ودا لأنه في نفس الدراسة
اللي كلمتك عليها في أول الحلقة،
بتاعة جامعة "توتنجهام ترينت"،
قالت إن من بين الـ2000 شخص دُول،
فيه أقلية كدا بتعاني
من المزاج المنخفض والقلق أثناء اللعب،
والأقلية دي عادةً بتكون من الأشخاص
اللي بيقضّوا وقت أطول
في اللعب والتفكير والبحث بخصوص اللعبة،
يعني، كل ما تكرّس حياتك للعب أكتر،
كل ما يكون تأثيرها على مزاجك أسوأ.
شعبية اللعبة الكبيرة بتساعد على دا،
محتوى بالكوم على الـ"يوتيوب" و"تويتر"
وInfluencers وكلُّه،
والوضع بيبقى صعب لو الجولة مخستعة معاك
والناس كلها حواليك، قاعدين بيعدّوا نُقَط.
واحد من اللي شاركوا في الدراسة
بيقول إن الموضوع شبه الـRoller Coaster كدا،
أو لعبة "قطر الموت" بتاعة "دريم بارك"،
لمّا تبقى في أعلى نقطة،
بيبقى الموضوع ممتع،
بس أول ما تلاقي نفسك عمّال تخسر وتنزل لتحت،
الحدوتة بتختلف ساعتها،
القلق والإحباط والمزاج السيئ
هما أكتر آثار سلبية أشار ليها
الأشخاص اللي بيلعبوا ألعاب الـFantasy.
التنافسية والرغبة في الفوز مش ببلاش برضه،
في ظل عدم سيطرتك على النتيجة،
كمان، الشعور بالخيبة والندم،
بتاخد قرار قبل الـDeadline بثانية،
وترمي كل ثقتك على "صلاح"،
و"صلاح" يقرر يتخاذل!
ولمّا الأمور ما تمشيش زي ما انت مخطط،
وتلاقي الأسهم ابتدت تحمّر،
ونُقَطك بتقِلّ وترتيبك بينزل،
مزاجك ممكن يتأثر،
لأن ما فيش حاجة تعصّب الإنسان
أكتر من إنه يستثمر كل وقته في حاجة وتفشل،
حتى شعورك بالسيطرة،
اللي انت جاي اللعبة عشانه أصلًا،
بيبقى على المَحَكّ
لمّا يصطدم بتذبذب النتايج،
حبّة فوق، وحبّة تحت،
وبغض النظر عن جهدك.
الحقيقة إن الـFantasy
بتدّينا فعلًا شعور بالسيطرة
عن طريق تحفيز الفص الأمامي للمخ،
المسئول عن التخطيط
والتنظيم والتفكير المنطقي
واتخاذ القرارات بمنأى عن العواطف.
لكن في نفس الوقت،
كل ما تتمكن من اللعب أكتر،
وتحس بالسيطرة أكتر،
فلحظة الانهيار بتبقى أصعب!
طب، الله، الله، الله!
طب وعلينا من دا بإيه؟!
يبدو إن الجماعة اللي بيبرروا اللعب
بإنه إلهاء دا، جماعة هجّاصين!
أصل يعني إيه اللي يخلّيني
أهرب من الواقع في الـFantasy،
لمّا فيه احتمال ألبس في كل المساوئ دي؟!
يمكن، صديقي الإنسان، "عبد العظيم" كان بيلعب
مش بس عشان الشعور الجيد
اللي بيولّده المكسب،
لكن كمان عشان إدراكه
للتوابع السلبية للخسارة المحتملة،
ودا اللي بيضاعف متعة الموضوع.
الرهان في النهاية، صديقي الإنسان،
شكل من أشكال المخاطرة،
المخاطرة جزء من عيلة كبيرة
من آليات اتخاذ القرار في المخ البشري.
الطبيب الأمريكي "رونالد رودن"
في كتابه عن الإدمان، The Craving Brain،
بيقولّنا إن إفراز الدوبامين هو
اللي بيحفز الإنسان إنه يفِزّ يقوم من مكانه،
عشان يشوف حل للتوتر اللي هو حاسس بيه دا،
لمّا يتحط تحت ضغط من أي نوع.
بس الفكرة، صديقي الإنسان،
إن الدوبامين، هه، هرمون استباقي،
بمعنى، إنه مرتبط بحالة توقُّع المكافأة،
لكن بعد الحصول على المكافأة فعليًا،
ما يعرفكش!
لذلك، لو فيه قرد مثلًا
منمّر على ثمرة فاكهة على الشجرة،
بيبقى أعلى مستوى للدوبامين عنده
في اللحظة اللي بتسبق مباشرةً
حصوله على الثمرة.
بنفس الطريقة، فالمقامر
بيوصل لأعلى درجة من السعادة والتحفز
في اللحظة اللي قبل ما يعرف فيها
هو كسب ولّا لأ،
الإثارة كلها في توقع الفوز،
وملاحقة المكافأة.
طب الفوز والمكافأة نفسهم؟ مش حوار، عادي،
بل إنهم بيفقدوا معناهم مع التعود والتكرار.
وعشان كدا، صديقي الإنسان،
وركّز معايا في النقطة دي،
أكتر طريقة ممكن تتجنب بيها
الخيبة الناتجة عن التكرار واعتياد المفاجأة
إنك تقلل قدرتك على توقع النتيجة،
لأن زي ما الإثارة موجودة
في توقُّع وانتظار المكافأة،
الخيبة كمان بتبقى موجودة
في ضمان المكافأة والتعوُّد عليها،
ودا بيخلّينا نفهم أحسن
ليه ألعاب القُمار، واللي نتايجها بتكون
ثعبانية شوية وغير مُتوقَّعة،
بتـ"هاك" مخ الإنسان،
وتسحله السحلة الوحشة دي لدرجة الإدمان.
مخاطرة Sexy أوي، بصراحة!
ودا اللي بيخلّي الألعاب المعتمدة على الرهان
منافسة شخصية لإثبات قدرة الإنسان وشجاعته
في وجه الاحتمالات والصُدَف.
عشان كدا،
الأنثروبولوجي الأمريكي "كليفورد جيرتز"
بيقول إن الرهان على مصارعة الديوك في "بالي"
بيبقى مسابقة للـ"بريستيج"،
كل ما تقلّ القدرة
على التنبؤ بالديك اللي هيفوز،
يبقى الرهان أعلى،
والكسبان ياخد تقدير أكبر،
في محاكاة لدراما الوجود
اللي بتواجه الإنسان يوميًا
بالمجهول وآلاف الاحتمالات.
تشخيص أي حضارة
من خلال الألعاب اللي الناس بتلعبها، مش عبط،
لأن اللِعَب دي بتقولّنا كتير
عن العقل اللي بيفرزها
والجمهور اللي بيتلقّاها.
وعالم الاجتماع الألماني "ماكس فيبر"،
بيقول إننا قِدِرنا نطارد الخرافة،
ونحسب بدِقّة دلوقتي حاجات
كنا زمان متخيلين إنها غير قابلة للتنبؤ،
والحاجات اللي كانت بتسحرنا زمان
فكينا شفرتها بفضل التكنولوجيا،
وكلُّه عشان تحقيق أعلى رفاهية للإنسان.
لكن الـTwist بقى واللي بيثبِته
حُب الإنسان للمجازفة والرهانات لحد النهاردة،
هو إن ما فيش حاجة
قدرت تغيّر التلقائية والعفوية اللي في العالم،
واللي الإنسان اتطور أصلًا،
عشان يتفاعل معاها ويحاول يسيطر عليها،
حتى لو هيجازف في سبيل دا
بثروة عيلته مثلًا،
أو بنُقَطه في الـFantasy.
الفرق طبعًا إن الـFantasy بتدّيك المتعة
وإحساس المجازفة والسيطرة على المجهول
وكل اللي اتكلمنا عنه دا،
لكن من غير ما تدمر حياتك، زي القُمار كدا.
عشان كدا، أنا بأفضّل
صديقي "عبد العظيم إيفانوفيتش"
عن "أليكسي إيفانوفيتش" دا
بتاع "ديستويفسكي"، بصراحة!
الاتنين خاطروا بكل شيء وحدّقوا في المجهول،
ووقفوا وحيدين
في مواجهة عاصفة من الاحتمالات،
لكن "عبد العظيم" في النهاية
ما ضيّعش فلوس أهله!
ونصيحتي ليك انت كمان، صديقي الإنسان،
أولًا، ما تضيّعش فلوس أهلك،
عشان هما تعبوا فيها أوي.
ثانيًا، بطّل تحدّق في المجهول،
عشان رُكَبك باظت!
ثالثًا بقى، احنا داخلين على العيد،
روّق علينا بقى بعيدياتك،
"لايكاتك" و"شيرك" و"سبسكرايبك"،
والكلام دا كله.
يلّا، كل سنة وانت طيب، صديقي الإنسان.
أشوف وشّك بخير.
