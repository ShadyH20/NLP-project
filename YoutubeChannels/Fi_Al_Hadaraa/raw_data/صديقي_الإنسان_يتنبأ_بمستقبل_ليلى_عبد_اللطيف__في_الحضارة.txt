الست دي فظيعة!
انتي بتعرفي الحاجات دي ازاي؟!
آه يا ختي، والنبي يا رب!
يسمع من بُقِك ربنا!
- "رضا".
- إيه دا؟!
هو انتي بتقري الطالع ولّا إيه؟!
بت يا "رضا"!
يا ريت! يا ريت بجد!
- شكلنا مش هنخلص النهاردة!
- دي حياتنا هتبقى نعيم!
يا "رضا"!
يا بت، شيلي المدعوق اللي في ودنك دا!
يا فرج الله! يا فرج الله!
إيه يا "رضا"؟!
لقيتي بترول تحت الحوض؟!
لأ، دا حظك اليوم
بتاع "مدام (ليلى)" العرّافة،
مال قادم في الطريق إليك،
رغم قسوة الأيام!
إن الله مع الصابرين، يا رب!
بس انتي بتصدّقي في الحاجات دي يا "رضا"؟!
دي في أول السنة
اتنبأت بخبر حزين هيصيب العالم كلُّه،
وآديك شُفت اللي حصل.
هو حصل شوية؟!
خبر واحد بس اللي حزين؟!
دي السنة كلها أحزان!
دي كمان اتنبأت عن انفصال اتنين فنانين،
هتلاقيهم "هشام" و"شيكو".
طب بأقولّك إيه،
ما اتنبأتش إنك هتخلّصي النهاردة؟
لأ، أنا خلاص خلّصت.
تؤمرني بحاجة تانية؟
الأمر لله!
ما أتحرمش منك يا "رضا".
يعني، مش عايز حاجة تاني؟
لأ، أنا محاسب أبوكي،
ما فيش مال في الطريق إليكي.
ماشي!
اللي تشوفه يا أستاذ "محمد"!
صباح الفل.
أهلًا، "موحة".
إيه دا؟! انتي هنا؟!
طب على فكرة بقى،
"مدحت" قالب عليكي الدنيا.
ليه بقى إن شاء الله؟!
متضايق من النضافة،
بيقول إن السلّم زريبة!
بقى هو قال كدا؟!
وقال كمان إن المدخل ريحته تراب،
عايز يتنضّف من أول وجديد.
أهي هي دي بقى قسوة الأيام!
شُفت؟! عن إذنكم بقى!
إمّا أروح أشوف الراجل ابن الكلب دا،
دا أنا هأطلّع عينه النهاردة!
أنا مش هأسكتله!
بأقولّك إيه،
مش محتاجة مساعدة؟
الله!
غور كدا من وشي!
عشوائي عسل!
مش محتاجة مساعدة ولّا حاجة يا "رضا"؟!
جاي في أي "رضا" وخلاص!
شرس!
!Wild
عيّل مازوخي!
صديقي الإنسان، هل تعرف إن انت شخص
عنده قدرة استثنائية على اكتشاف الأعماق
والاستفادة من الخبرات والمعرفة
التي يحملها الآخرون؟
وإنك بتمتلك حساسية فريدة
لاكتشاف القيم الدفينة والفرص المخفية
في الأمور والأشخاص من حواليك؟
دا انت حتى في وقت فراغك
داخل تستكشف القيم العميقة
من الـ"يوتيوب" أهو!
دا غير إنك تمتلك القدرة على إلهام الآخرين
ودفعهم نحو تحقيق إمكانياتهم الكاملة.
مش مصدّقني؟ طب أقولّك على التقيلة،
شخصيتك بتتميز بالتأمل والتفكير العميق،
ودايمًا بتسعى للتعلم والنمو الشخصي.
شُفت بقى؟
ودا بفضل حسك الفطري للاستشعار.
ربنا يخلّي حسك في الدنيا، صديقي الإنسان،
والله الدنيا من غيرك غابة!
لو فكرت في شوية المعلومات
اللي قلتهوملك دُول بجد،
هتلاقيهم صفات فيك فعلًا،
لأنها صفات إنسانية،
وانت إنسان، صديقي الإنسان،
يعني، أوقات بتقلب حيوان،
بس في أغلب الأوقات إنسان،
وعندك مخزون من كل صفة،
أي حاجة هأقولها، غالبًا هتنفع.
وبالتالي، فالموضوع ما كانش صعب عليا
إن أجيب شوية صفات عايمة كدا
تليق على كل الناس،
لكن الصعب فعلًا
إني أتوقع وأنا قاعد قُدّامك دلوقتي،
إن السنة الجاية
فيه اتنين فنانين بعينهم هيتطلّقوا،
وفعلًا يتطلّقوا.
زي ما عملت المتنبئة اللبنانية المصرية
"ليلى عبد اللطيف"،
لمّا توقعت
طلاق "ياسمين عبد العزيز" و"أحمد العوضي".
وأنا هنا مستغرب زيي زيك الحقيقة
من التوقع دا،
بس اللي مستغرب منه أكتر
هما "ياسمين عبد العزيز" و"أحمد العوضي".
إيه يا "عوضي" فيه إيه؟!
حبة عند طيب، اعند مع القَدَر،
حُط Target إن النبوءة ما تسريش عليك.
إيه الاستسلام المُبالَغ فيه دا للقَدَر دا؟!
يعني أنا ليا واحد صاحبي، صديقي الإنسان،
في 2018، وهو بيقرا عن العلاقات في الأبراج،
اكتشف إن الأشخاص اللي من برجه
اللي اتجوزوا من نفس البرج بتاع مراته،
هيتطلّقوا في 2019،
الراجل مسك نفسه،
ومسك في البُنَيّة اللي معاه،
واستحمل زي الرجالة، وطلّق مراته في 2020!
ومن وقتها، وأنا فخور بصاحبي دا جدًا،
لأنه شخص نادر!
أنا شُفت ناس كمّلت في علاقات مش صحية،
عشان الأطفال،
وشُفت ناس مكمّلين عشان التكييف!
لكن اتنين يكمّلوا
عشان ينتصروا على علم الأبراج،
دا أنا ما شُفتهوش بصراحة!
الحقيقة إن دي مش أصعب حاجة
توقعتها المتنبئة "ليلى عبد اللطيف"،
لأن كدا كدا دا توقع سهل، معروفة يعني،
"العوضي" خلقه ضيّق و"ياسمين" هي كمان،
والاتنين عايزين اللي يهاودهم،
ودي علاقة باين عليها أصلًا
إن هي ما كانتش هتكمل!
لكن الست في نفس السنة
توقعت حادثة "عمرو دياب"
وتوقعت سقوط الطائرة الإيرانية. الله، الله!
وحسب ادّعائها، كل دا عرفته
عن طريق الرؤى اللي بتجيلها وهي صاحية،
واللي بتشوف فيها لقطات من المستقبل.
صديقي الإنسان،
قولّي ازاي حد ممكن يشوف لقطة من المستقبل،
المفروض إن المستقبل دا لسة ما جاش؟
هأدّيك مثال، يمهدلك الفكرة دي شوية.
تخيل نفسك قاعد جوا خيمة فوق جبل،
والخيمة دي فيها خُرم، أعزكم الله،
وانت كل ما بتبص من الخُرم
اللي في الخيمة دا، بتشوف طريق عربيات،
وبينما انت قاعد في الخيمة دي،
جه واحد صاحبك قام قاعد فوق الخيمة،
وبدأ يقولّك، "فيه عربية BM حمرا،
نِمَرها (خ و ل)، جاية في الطريق."
فانت بصيت من الخُرم كدا،
ما شُفتش العربية،
لأن هي برة مجال الرؤية
اللي الخُرم دا سامحلك بيه،
فاللي قاعد فوق الخيمة بيقولّك
إن فيه عربية BM حمرا،
بس انت مش مصدّقه، لأنك مش شايفها.
هوب! فجأة، لقيت العربية طلعت على الطريق،
وبقت داخل نطاق الرؤية اللي انت شايف منه،
فانت دلوقتي صدّقت الراجل خلاص،
"آه، فعلًا، شُفتها. فيه BM حمرا فعلًا."
لكن بعد شوية،
العربية خرجت برة حيز الرؤية بتاعك،
ولقيت صاحبك اللي قاعد فوق الخيمة بيقولّك،
"العربية الحمرا بتأمْرِك على الطريق."
فانت بصيت وقُلتله، "ما خلاص يا عم،
العربية الحمرا مشيت أهي، انت شايفها ازاي؟!"
تقولّي، "هل نفهم من المثال دا
إن (ليلى عبد اللطيف) قاعدة فوق خيمة؟"
أقولّك لأ، صديقي الإنسان،
نفهم من المثال دا
 إن حيز الرؤية اللي احنا قادرين نشوفه
من الفتحة اللي في الخيمة،
هو بالنسبالنا الحاضر،
الجزء اللي قبله من الطريق هو المستقبل،
اللي لسة ما جاش عندنا،
الجزء اللي بعده هو الماضي،
وإن لو فيه شخص قادر يبص من بُعد مختلف،
ممكن يشوف الأجزاء الـ3 في نفس الوقت،
يبقى الـ3 بالنسباله حاضر،
كأنه شايف الزمن كلُّه حتة واحدة،
كأن الماضي والحاضر والمستقبل
حاجات موجودة طول الوقت،
رغم إننا مش قادرين نشوف منهم غير الحاضر.
أهو الكلام القُرديحي
اللي بأقولهولك دا، صديقي الإنسان،
هو شرح مبسط لنظرية
علماء الفيزيا قاعدين ينحتوا فيها بقالهم سنين،
ومعروفة باسم "نظرية النسيج الكوني"،
أو The Theory of Everything.
ودا لأن الـQuantum Mechanics
ونظرية النسبية العامة بتاعة عمك "أينشتاين"،
الاتنين، بشكل ما، بيشككوا شوية
في فكرتنا التقليدية عن الزمن.
ولو انت من Fans لـGame of Thrones،
افتكر "الغراب ذو الثلاث عيون"،
وانت هتفهم كويس أنا عايز أقولّك إيه.
الفكرة دي مش بس موجودة في الفيزيا،
كمان، فيه باحثين إسلاميين
حاولوا إنهم يخلقوا مقاربة قرآنية ليها،
ويستشهدوا عليها بآيات زي:
"وَالسَّمَاءِ ذَاتِ الْحُبُكِ".
أو آية:
لكن كمان، بنشوفها بتتجلى
في التراث الإسلامي الصوفي،
تحت مُسمّى "الكشف".
لو خطفت رجلك كدا، صديقي الإنسان،
ورُحت تصلّي في "الحسين"
ولّا في "السيدة زينب"،
ربنا يفتح عليك وتعملها، إن شاء الله،
ولقيت واحد بيعزم عليك برغيف لحمة،
قُمت انت واخده وقاعد تاكل فيه على الرصيف،
ووانت قاعد
عدّى عليك واحد مجنون غريب الأطوار،
ما تستغربش إن الناس بتتبارك بيه،
لأن دا ما اسمهوش مجنون، دا اسمه "مجذوب"،
واللي في إيديك دا
ما اسمهوش رغيف لحمة، دا اسمه "نفحة".
المجذوب دا في الرواية الصوفية
هو شخص ربنا كشفله شيء من الغيب،
لكن من هول ما رآه،
فقد اتصاله بالواقع أو فقد اكتراثه بيه أصلًا،
وبقى ماشي بس يتأمل في الملكوت ويذكر الله،
رغم إنه كان ممكن يستغل اللي شافه دا،
ويطلع يقوله مع "عمرو أديب"،
بس مش كل الناس "ليلى عبد اللطيف".
صديقي الإنسان، كل اللي بأقولهولك دا
ممكن الرد عليه بكلمة واحدة،
الراجل دا مش مجذوب، الراجل دا مجنون عادي،
و"ليلى عبد اللطيف" دي نصابة،
وبتتوقع كل سنة 60 توقُّع عايمين،
بيحصل منهم 2 بالصُدفة،
هما اللي الناس بتـ"شيّرهم" وتستغرب منهم،
والأبراج دي انتشرت بس عشان بتساعدنا
نفتح مواضيع واحنا بنشقُط،
أو بنتشقط، مش أكتر.
وأنا قناعتي ما كانتش برضه بعيدة أوي عن كدا،
لكن أحب أصعّبها عليك شوية،
وأحكيلك قصة غريبة جدًا.
في 21 أكتوبر، في 1966،
حصلت كارثة نادرة الحدوث
في بلدة "ويلز" التابعة لـ"بريطانيا"،
الكارثة هي انهيار طرف واحد من مناجم الفحم
اللي تم إنشاؤه سابقًا على منحدر جبلي
فوق قرية "ويلش" في مدينة "أبرفان".
الانهيار كان بسبب فيضان،
واللي بسببه برضه،
انزلق الجزء المنهار دا من المَنجَم
ووقع فوق دماغ سكان قرية "ويلش".
واللي سمعوا الحادثة،
شبّهوا صوت وقوع طرف المَنجَم دا،
بصوت طيارة نفّاثة طايرة على ارتفاع منخفض،
وبعضهم شبّهه بصوت الرعد،
وبعضهم شبّهه بصوت القَطْر.
الجزء اللي انهار من المَنجَم دا،
دفن في طريقه في البداية
مزرعة أغنام باللي شغالين فيها،
وبعدين، خَد في طريقه
مدرسة "بانتجلاس" الابتدائية،
وانتهى بدفن
مدرسة "بانتجلاس" الإعدادية كمان في الطريق!
144 شخص ماتوا،
أو بتعبير آخر، اتدفنوا أحياء!
وبجانب التحقيق في الحادث،
الشرطة عملت حاجز حوالين القرية،
يمنع أي شخص غريب من الوصول ليها
إلا بصفة رسمية.
تاني يوم، وفي أثناء ما كان رجال الإنقاذ
بيحفروا للبحث عن الناجين من الحادث...
وصل الطبيب النفسي الإنجليزي
"جون باركر" لموقع الحادث.
"باركر" كان طبيب نفسي معروف عنه
اهتمامه الخاص بالحالات العقلية الغريبة،
وفي الوقت دا، كان بيألف كتاب عن سؤال:
هل من الممكن إن الإنسان يموت من شدة الخوف؟
وبالتالي، راح مكان الحادثة،
لمّا سمع إن فيه طفل هرب من المدرسة يومها،
ونجا من الحادث دا،
لكنه مات بعدها بسبب الصدمة.
وبسبب التوتر الشديد
والرعب اللي كان موجود في القرية،
خصوصًا إن أغلب الضحايا كانوا أطفال،
أدرك "باركر" إن الوقت مش مناسب
إنه يستجوب أهالي الضحايا عن أي شيء دلوقتي.
بس "باركر" كان عضو
في الجمعية البريطانية لأبحاث الخوارق النفسية،
اللي اتأسست في 1882
للتحقيق فيما يشبه المعجزات الطبيعية.
وكان مهتم لسنين
بحوادث الإدراك المُسبَق أو التنبؤ،
أو الأشخاص اللي كانوا بيبدوا
وكأنهم عارفين مصيرهم من قبل ما يحصل،
ومن خلال كلامه مع الشهود
في حادثة "ويلش" دي،
صدمته بعض التفاصيل الغريبة
المرتبطة بالكارثة،
زي مثلًا، إن فيه Bus مدرسي
اتأخر في طريقه للمدرسة بسبب الشبّورة،
وبسبب التأخير دا،
كل الأطفال اللي فيه نجوا من الحادث،
أو إن فيه طفل اتأخر في الصحيان للمدرسة،
لأنه كان تَعبان أو مش عايز يروح،
لكن والدته أصرّت
على إنها تصحّيه يروح المدرسة،
رغم إنه كان بيبكي وبيترجاها إنه ينام،
ومات في الحادث.
وفكّر "باركر" ازاي
القرارات البسيطة الغير مدروسة،
زي إنك تقرر تروح تشرب قهوة
قبل ما تروح الشغل،
أو إنك تسند على الحيطة،
بدل ما تقعد على الكرسي،
أو إنك انت مثلًا
مراتك تنكّد عليك قبل ما تنزل،
فتفوّت الـU-Turn وتتأخر في الطريق،
ازاي كل دي تفاصيل
كانت بتتسبب في نجاة الأشخاص أو موتهم،
حاجة كدا، Mr. Nobody على الآخر!
وهنا، قرر "باركر" إنه عايز يدرس
هواجس أكتر عدد من الناس
اللي جاتلهم بخصوص الحادث دا،
وبالفعل، قدر "باركر" ينشر دعوة
في واحد من عواميد
صحيفة EveningStandard العلمية،
بيطلب فيه من الناس
يشاركوه قصصهم اللي من النوع دا،
من خلال سؤال كتبه في الصحيفة بيقول فيه:
"هل كان لَدَى أي شخص رؤية أو هاجس ما
مرتبط بسقوط الفحم على (أبرفان)؟"
ووصفت المقالة
أنواع الرؤى اللي "باركر" مهتم بيها،
بإنها تكون إما أحلام جاتلهم خلال نومهم،
أو حتى أحلام يقظة،
أو يكون حصلّهم شكل من أشكال التخاطر
أو الاستبصار في لحظة وقوع الحادث،
واتلقّى "باركر" 76 رد على طلبه دا
من الناس اللي قرأوا المقال.
من بين الردود دي مثلًا، راجل عنده 63 سنة،
قال إنه قبل الحادث بليلتين بالظبط حلِم حلْم،
في الحلم دا، هو كان في بلد تانية خالص
بيحاول يشتري كتاب،
ولقى نفسه قُدّام آلة عملاقة
ليها زراير كتير،
ما شافش حاجة شبهها قبل كدا،
رفع الراجل راسه، وبَص لفوق لحظة كدا،
فلقى كلمة "أبرفان" مكتوبة بحروف سميكة،
و"أبرفان" هي المدينة اللي حصل فيها الحادث،
بس المشكلة، صديقي الإنسان، إن الراجل دا
ما كانش عمره شاف الكلمة دي قبل كدا،
وما افتكرهاش بعد الحلم أصلًا،
غير لمّا سمع عن الحادثة
في الراديو بعدها بيومين،
وسمع اسم المدينة بيتقال
وربطه بالحلم اللي حلمه.
واحد تاني بعت لـ"باركر" يقولّه
إنه كان متأكد 100%
وعنده إحساس داخلي قوي جدًا
ما كانش قادر يفسره،
وإحساسه كان
إن هيكون فيه كارثة طبيعية يوم الجمعة،
اللي هو برضه نفس اليوم
اللي حصلت فيه الحادثة،
لدرجة إنه لمّا راح الشغل في اليوم دا،
قال للسكرتيرة بتاعته،
"فيه حاجة هتحصل النهاردة."
"باركر" بعد الردود اللي جَتله دي،
بقى عنده شعور طاغي كدا
بإن فيه حاجة فعلًا في التنبؤات دي،
وإننا، بطريقة ما،
ممكن نقدر نجمع أكبر عدد منها،
ونـ"فلترها" ونحاول نعرف
إيه اللي بيحصل في المستقبل،
وكانت النتيجة إنه بدأ مشروع
بقى اسمه "مكتب الهواجس".
وهدف مكتب الهواجس دا، صديقي الإنسان،
إنه يحاول يجمع الهواجس بصورة منظّمة،
ويستخرج منها التوقعات،
فانت مثلًا، بتروح مكتب البريد،
لو عايز تبعت جواب،
وبتروح مكتب العمل، عشان تطلّع كعب عمل.
و"باركر" بقى كان عنده حلم،
والحلم دا هو إنك تروح مكتب الهواجس دا،
لو جالك أي هاجس،
والمكتب دا يكون عنده من الأدوات والمنهجية
اللي يسمحله إنه يقرر الهاجس بتاعك دا
فيه أي احتمال يتحقق ولّا لأ.
انت طبعًا دلوقتي، صديقي الإنسان،
ممكن تكون متصور إن "باركر" دا راجل مجنون،
بس أنا هنا عايز أوقّفك شوية،
وأقولّك إن الراجل دا
كان أبعد ما يكون عن الجنون،
دا كان عالم نفس تقليدي بصورة كبيرة جدًا،
درس في جامعة "كامبريدج" وفي جامعة "لندن"،
لكنه أصبح مهتم جدًا في فترة من حياته
بظاهرة توقُّع المستقبل دي،
وبقدرة الإنسان على الاستبصار.
مكتب الهواجس كان بيواجه في البداية
عدد كبير من المشاكل،
مثلًا، من أكبر المشاكل
اللي أرّقت "باركر" في الوقت دا،
كانت التناقض المنطقي في الفكرة نفسها،
يعني تخيل معايا، صديقي الإنسان،
لو مكتب الهواجس دا كان شغال كويس
وعلى أعلى مستوى،
وجبنا موظفين وأجهزة كمبيوتر متطورة
يستقبلوا الهواجس بتاعة الناس دي
ويـ"فلتروها" ويطلّعوا منها استنتاجات،
الهدف النهائي بالنسبة لـ"باركر"
كان تجنب الكوارث اللي شبه حادثة "أبرفان" دي،
فدلوقتي، لو جه مكتب الهواجس دا
قال إن مثلًا فيه طيارة هتُقَع الشهر الجاي
فوق "المحيط الأطلنطي"،
والنبوءة دي اتعممت على المطارات والطيارين
اللي قدروا بشكل ما
إن هما يحددوا أنهي طيارة بالظبط
هي اللي كان مكتوبلها تعمل هذا الحادث الأليم،
وبالتالي، اتلغت رحلة الطيارة دي،
طب ما هو يبقى كدا أصلًا
النبوءة دي ما اتحققتش.
آخد بالك من اللفة دي، صديقي الإنسان؟
يعني نجاح المكتب في شغله
معتمد على فشله في شغله،
عشان يعرف يتجنب الكوارث،
لازم التوقعات تفشل،
لو التوقعات نجحت، يبقى ما اتجنبناش الكوارث.
بس الحقيقة إن دي كانت مشكلة واحدة بسيطة،
من وسط مشاكل كتير تانية.
في خلال سنة واحدة بس، اللي هي 1967،
المكتب استقبل 469 نبوءة،
معظمهم كان مستحيل التأكد منهم بأي طريقة،
لكن رغم كدا
كان فيهم حاجات مثيرة جدًا للاهتمام.
واحد اسمه "آلان هانشر" اتصل
على تليفون "باركر" في يوم من الأيام،
الساعة 6 الصبح،
وقالّه إنه شايف طيارة بتُقَع،
وبالتحديد، طيارة فرنسية من طراز "كارافيل"،
بتقابل الطيارة مشاكل بعد الإقلاع مباشرةً،
والراجل شايفها فوق الجبال
بتبعت عن طريق الراديو إن عندها مشكلة،
وبعدين فجأة، الإرسال بيُقَف من عندها،
ومش بنستقبل منها حاجة تاني،
والطيارة كان عليها حوالي 123 أو 124 شخص،
وفيه شخص واحد بس هو اللي هيعيش،
حالته هتكون سيئة جدًا.
المكالمة دي حصلت في 21 مارس 1967،
في يوم 20 إبريل،
يعني بعد تاريخ المكالمة دي بشهر بالظبط،
طيارة بريطانية طراز "بريتانا"،
عليها 130 شخص،
كانت بتحاول تهبط في "قبرص"
أثناء عاصفة رعدية،
الطيارة أصلًا كانت في طريقها لـ"القاهرة"،
لكن اتبلغت إن المطار مقفول
بسبب سوء الأحوال الجوية،
وإن الأحسن ليها
إن هي تنزل في "بيروت" مؤقتًا،
لكن الطيار قرر ينزل في "قبرص"،
قالّك،
"مش أنا اللي الأحوال الجوية هتوقّفني!
أنا هأهبط، يعني هأهبط!"
محاولة الهبوط الأولى فشلت،
ولمّا الراجل حاول يلف
على ارتفاع منخفض حوالين المطار ويجرب تاني،
خبط جناح الطيارة في جنب أحد التلال،
ووقعت الطيارة عشان يموت في الحادثة 126 شخص،
من الـ130 شخص اللي كانوا عليها.
"باركر" بسرعة لاحظت التشابهات بين الحادثة
وبين النبوءة اللي جاتله في التليفون،
والجرايد طبعًا ما صدّقت!
بعدها على طول،
نزلت أخبار عن الرجُل الذي حلم بالكارثة،
و"باركر" بيموت بعد القصة دي بسنة واحدة بس،
ومكتب الهواجس بيفقد أهميته تدريجيًا،
والقصة اللي بدأت مثيرة دي
بتنتهى بالشكل المحبط نسبيًا دا، صديقي الإنسان.
لكن أنا حاسس إنها لسة ما خلصتش.
يعني دلوقتي،
ازاي الراجل دا تنبأ بالمستقبل دا؟
ليه ما حدش كمّل البحث اللي بدأه "باركر" دا،
عشان يفهم الحكاية دي بشكل أحسن؟
وليه ما حدش واخد بجدّية
إننا ممكن نتلقى تحذيرات مستقبلية،
لو بعض الناس بيجيلها فعلًا رؤى من النوع دا؟
قبل ما تحلم، صديقي الإنسان،
احلم وانت فايق،
على رأي الفنانة القديرة "أنوشكا".
فيه حاجة في القصة اللي فاتت دي
احنا فوّتناها،
وضروري إننا ناخد بالنا منها،
إن النبوءة اللي اتنبأ بيها "هانشر" دا
كانت فعلًا شَبَه اللي حصل،
لكنها كمان، كانت مختلفة كتير أوي
عن اللي حصل.
يعني مثلًا، هو قال طيارة فرنسية،
والطيارة اللي وقعت كانت طيارة بريطانية،
قال إنها هتواجه مشاكل بعد الإقلاع،
والطيارة واجهت مشاكل ساعة الهبوط،
مش وقت الإقلاع،
قال هيكون عليها 124 شخص،
والطيارة كان عليها 130 شخص،
قال فيه واحد بس هيعيش،
بس فيه 4 عاشوا.
الفروقات دي ممكن تبقى هامشية
وما لهاش علاقة بجوهر الموضوع،
دا لو انت عايز تصدّق النبوءة،
بس ممكن برضه تبقى أساسية
لو انت من الأول مشكك في النبوءة،
هنا، تكمن أول أزمة من الأزمات.
لكن فيه أزمة تانية كمان،
غير التشابه والاختلاف اللي بنشوفه
بين التنبؤات والحوادث،
والأزمة دي تكمن في الطريقة
اللي احنا نقّينا بيها النبوءة دي
من وسط بقية النبوءات.
في الربع الأول من 1968،
كانت مكتب الهواجس استقبل 723 نبوءة،
اتحقق منهم حسب تحليل المكتب 18 نبوءة،
بمعدّل نجاح حوالي 3% تقريبًا،
ونبوءة "هانشر" اللي أنا حكيتلك عليها دي،
واحدة من أهم النبوءات
اللي جت للمكتب على الإطلاق،
ومن أقربهم للحقيقة،
يعني معنى كدا إن الـ17 نبوءة الباقيين
كان برضه فيهم اختلافات كتير
عن اللي حصل في الواقع،
واحتاجنا إننا نتجاهل الاختلافات دي
عشان النبوءة تركب على اللي حصل.
سهل جدًا إنك تشوف نفس الظاهرة دي
بتحصل مع "ليلى عبد اللطيف" برضه في تنبؤاتها.
يعني أنا كنت قاعد في حالي شهر 5 اللي فات،
وفاتح "فيسبوك"،
لقيت واحدة صاحبتي بتتصل بيا،
بتقولّي، "الحق، انت ما تعرفش اللي حصل؟
(ليلى عبد اللطيف)
تنبأت بموت الرئيس الإيراني."
طبعًا لاحظ، صاحبتي هنا ما كانتش متصلة بيا،
عشان تبلّغني بخبر وفاة الرئيس الإيراني،
هي مش مهتمة أوي بالسياسة الدولية،
هي كانت مكلماني عشان تقولّي
إن "ليلى عبد اللطيف"
توقعت وفاة "إبراهيم رئيسي"،
لأنها بقالها فترة بتحاول تقنعني
إننا محتاجين نسيب بعض السنادي،
قبل الحوت ما يدخل في الدلو،
بس أخوك، عشان مشهور عنه
عشقه للتفكير النقدي،
وعشان برضه، مش عايز صاحبتي تسيبني،
فالموضوع بالنسبالي بقى شخصي،
وقررت إني مش هأعدّيه بالساهل.
واكتشفت، صديقي الإنسان،
إن "ليلى عبد اللطيف"
في أواخر 2023، قالت التالي:
الموضوع، الصراحة، وتّرني شوية،
ولأني راجل شكّاك حبتين،
قررت أدوّر على نبوءات تانية قالتها،
اكتشفت إن الست دي
كأنها مكشوف عنها الحجاب فعلًا،
دي مش بس توقعت سقوط طيارة الرئيس الإيراني،
لأ، دي كمان قالت في يونيو 2023
يعني، قبل الحرب في "غَزّة" ما تبدأ أصلًا، إنه:
"ويتصدّر الحدث كل وسائل الإعلام العالمية."
صديقي الإنسان،
الكلام دا 100% عن مستشفى "المعمداني"،
أمّال هيكون عن إيه يعني؟
دولة وويلات حرب وصواريخ من الجو
وتدمير المستشفى ووسائل الإعلام،
دا كأني شايف فعلًا المشهد قُدّام عينيا!
أنا حاسس إن هي لخّصت كل حاجة،
الموضوع يكاد لا يتطرق إليه الشك!
بس وأنا سرحان كدا في تأملاتي،
لاحظت بالظبط 3 ملاحظات
وقّفوني شوية وشككوني تاني،
الملاحظة الأولى، إن من الواضح كدا،
إن فيه علاقة عشق
بين المنجمّين وبين حوادث الطائرات،
مش عارف إيه السبب بصراحة
في الموضوع دا بالظبط!
بس شوية تفكير كدا، قُلت نفسي،
مش ممكن السبب ببساطة شديدة
إن حوادث الطائرات حدث محتمل طول الوقت،
لكن في نفس الوقت
حدث نادر كفاية
إنه لمّا بيحصل بيحقق درجة عالية نسبيًا
من الوصول الإعلامي؟
يعني، ما حدش مثلًا هيطلع يقولّك
إن فيه حادثة عربية هتحصل،
لأن حوادث العربيات بتحصل طول الوقت
بمعدّل أكبر بكتير من إنه يلفت الانتباه.
وفي نفس الوقت، ما حدش هيطلع يقول
إن فيه قنبلة نووية
هتقع على "ساحل العاج" مثلًا،
لأنه دا حدث أقل احتمالًا بكتير من إنه يحصل
في الـ50 سنة الجايين على الأقل.
بس التنبؤات دايمًا بتيجي
في مساحة لذيذة كدا،
من الحاجات اللي هي بتحصل كتير فعلًا،
لكن مش كتير أوي برضه.
يعني، طيارات بتقع، حوادث قطارات،
انفجارات في أماكن عامة،
مظاهرات في دوَل فيها فساد،
معارك دموية في مناطق فيها حروب أصلًا،
حروب ما بين دوَل فيه ما بينها توتر فعلًا.
يعني مثلًا، مع تنبؤها بحالة المستشفى،
"ليلى عبد اللطيف" تنبأت برضه
إن فيه كارثة طبيعية كبيرة
هتحصل في "اليابان"، وقد كان.
صدق توقُّعها فعلًا،
و"اليابان" حصل فيها زلزال ضخم جدًا
في يناير 2024،
بس المشكلة، صديقي الإنسان،
إن "اليابان" بيحصل فيها زلازل ضخمة كتير،
وفيضانات وسيول كتير برضه،
يعني، يكاد يكون كل سنة تقريبًا
فيه كارثة طبيعية ما
بتكون حصلت في "اليابان".
فانت هنا لو عايز تعمل
"ليلى عبد اللطيف" في البيت يعني،
محتاج تبقى بترمي عدد ضخم جدًا من التوقعات،
المبنية على تحليلات سياسية
واجتماعية وطبيعية عادي،
وفي النُص، بتعدّي حاجات
ممكن تبقى محددة أكتر شوية،
ودا بياخدنا للملاحظة التانية
اللي أنا لاحظتها في تأملاتي.
الملاحظة التانية، صديقي الإنسان،
إن "ليلى عبد اللطيف"
قالت التنبؤ بتاع المستشفى دا فعلًا،
لكن قالته وسط تنبؤات تانية كتير أوي
طول حياتها بتقولها،
يعني، تخيل إن الست دي
بتطلع بقالها سنين على "يوتيوب" بتاعها،
وعلى قنوات تليفزيونية مختلفة،
وتدّيها توقعات!
معظم التوقعات دي هتبقى
في المساحة العامة جدًا اللي قُلتلك عليها،
والتوقعات المحددة دي
انت عمرك ما هتسمعها أصلًا
ولا هتاخد بالك منها غير لو حصلت.
يعني، وسط كلامها مثلًا
عن مستشفى "المعمداني"،
اللي احنا اعتبرناها يعني
مستشفى "المعمداني"،
"ليلى عبد اللطيف" قالت إن الوباء راجع تاني،
وإننا هنلبس كمامات،
وقالت إن "فرنسا" هتعلن حالة الطوارئ
في مدينة "باريس"،
وقالت إن أنظار الإعلام
هتكون على كوكب "المريخ" لحدث مؤسف.
كل دي حاجات صعب جدًا نقول إنها حصلت،
أو حصلت حاجات شبهها
من يونيو 2023 لحد النهاردة،
مع إنها برضه في نفس المساحة المربكة
بتاعة الأحداث العادية، بس مش أوي.
يعني، "فرنسا" كان فيها اضطرابات
في الوقت دا فعلًا،
واستمرت لفترة طويلة،
لكن ما وصلتش لحالة طوارئ.
لكن ما حدش بياخد باله فعلًا،
غير لمّا حاجة تحصل
تبقى شبيهة بحاجة هي قالتها قبل كدا،
الظاهرة دي بيسمّوها
في علم النفس وفي فلسفة العلوم،
"ظاهرة التنبؤ اللاحق"، أو الـPost-Diction،
اللي هي يعني عكس الـPre-Diction.
بما إن التنبؤ بيكون قبل الحدث،
فالتنبؤ اللاحق دا بيكون بعد الحدث.
ومش معنى كدا إن "ليلى عبد اللطيف"
بتقول النبوءة بعد ما الحادثة تحصل،
بالعكس، دا ما حصلش خالص،
هي قالت النبوءة قبل ما الحادثة فعلًا تحصل،
بس انت مش هتاخد بالك من النبوءة
غير لمّا الحادثة دي تحصل،
وهتكون في أثناء الوقت دا،
رميت باقي النبوءات بتاعتها
اللي ما حصلتش في الزبالة.
عشان كدا، انت لمّا تخش تعمل Search مثلًا،
على "جوجل" أو "يوتيوب"
بتنبؤات "ليلى عبد اللطيف"،
فانت هتلاقي طالعلك أساسًا
النبوءات اللي نفعت بس،
مش هتلاقي طالعلك النبوءات اللي ما ظبطتش.
لكن لو بذلت جهد أكبر شوية،
هتلاقي إن فيه نبوءات كتير طلعت غلط عادي.
يعني، هي مثلًا تنبأت بحادث مستشفى آه،
كل الناس قالت إن هي دي مستشفى "المعمداني"،
بس عمر ما حد هياخد باله
إنها تنبأت من 3 سنين أصلًا
كانت تنبأت لـ"فلسطين" كلها
بحالة من الأمن والأمان والاستقرار.
ودا لأنه في وسط العدد الكبير والرهيب دا
من التوقعات والتنبؤات
اللي بتتقال طول الوقت،
احنا والإعلام مع بعض
هنعمل نفس الحاجة بالظبط،
هنبقى بنرجع وبندوّر على التوقعات اللي مشيت،
وهي دي اللي بتتـ"شيّر"
وبتجيب "فيوهات" و"لايكات".
أما الملاحظة التالتة والأخيرة
اللي لاحظتها في تنبؤاتي،
فكانت إن "ليلى عبد اللطيف"
دايمًا تحب تقول إن الوقت دا بتاع ربنا،
هي شايفة إيه اللي هيحصل،
بس هيحصل امتى؟ ما تقدرش تقول.
أحيانًا، ممكن تقول إنه خلال السنة دي مثلًا،
بس معظم الوقت، وفي أغلب الأحيان،
بتسيب موضوع الوقت دا مفتوح خالص،
ودا بيدّي مساحة ببساطة
لأن التوقع اللي ما حصلش،
ما يبقاش حصل، مش عشان هو غلط،
لأ، دا عشان معاده بس لسة ما جاش.
يعني، الكلام اللي هي قالته مثلًا،
بتاع إن فيه حدث هيحصل على "المريخ"،
أو إن الأوبئة هترجع، ونلبس كمامات تاني،
ما فيش حاجة منه حصلت،
بس دا مردود عليه دايمًا
بإنه يمكن لسة كمان سنة،
أو كمان سنتين، أو كمان 5 سنين.
النوع دا من التوقعات المفتوحة
بيبان أوي كمان في توقعاتها للاقتصاد مثلًا،
والأوضاع السياسية في البلاد العربية.
فهي دايمًا مثلًا تتوقع تحرُّر "فلسطين"،
ما فيش مشكلة،
طب ما ممكن أنا
كمان متوقع دا يحصل، بس امتى؟
بتتوقع إن "تونس" هتزدهر
وهتبقى شبيهة بـ"دبي"،
ماشي، حلو، ما فيش ما يمنع، بس امتى برضه؟
دايمًا الاقتصاد السعودي
هيتقدّم بصورة هائلة،
والاقتصاد المصري هيحقق نجاح خطير،
يمكن الاقتصاد الوحيد
اللي توقعتله إن هو يفضل مضطرب شوية
هو الاقتصاد اللبناني،
وبصراحة، أنا حاسس إن التوقع دا
ما كانش محتاج "ليلى عبد اللطيف"،
أنا كمان بأتوقعه من عندي، زيادة توكيد يعني!
وإن كنت أتمنى طبعًا إن ربنا يصلح الحال.
الصحفية الهندية "ديفاروبا راكشيت"
بتقولّنا إن أول مرة على الإطلاق
تظهر صفحة "حظك اليوم" في الـ"جُرنال"،
كانت لمّا الـSunday Express
نشرتها في أغسطس 1930،
هي ما كانتش "حظك اليوم" بالظبط يعني،
بس هتتطور بعد كدا عشان تبقى "حظك اليوم"،
لكن معاد نشرها هو اللي مهم هنا،
لأنها جت بعد انهيار البورصة في 1929
وفي بداية الكساد الكبير.
كأن الناس كانت محتاجة في الوقت دا
أي حاجة تطمنها إن المستقبل ممكن يكون كويس،
وحتى لو مش كويس، يطمنهم بس لأنه معروف،
لأن الإنسان أحيانًا بيفضّل يعرف
إن فيه حاجة وحشة هتحصل
على إنه ما يبقاش عارف خالص
إيه اللي ممكن يحصل.
لو الكلام دا صح، صديقي الإنسان،
يبقى طبيعي فعلًا
إن في أوقات الأزمات الاقتصادية الشديدة مثلًا،
اهتمام الناس بيزيد
بفكرة التنجيم والتنبؤ بالمستقبل،
لأنه القلق بيكون زايد،
والتوقع والخوف من اللي ممكن يحصل،
بيخلّيهم محتاجين أي حاجة تطمنهم أو تهديهم.
بالمعنى دا،
لمّا تجيب حد مثلًا في التليفزيون،
عشان يتوقع إن الاقتصاد في طريقه للازدهار،
والناس تكون مهتمة بالتوقع دا،
أو بتدوّر عليه وعايزة تسمعه،
ممكن دا يبقى مؤشر أصلًا على العكس،
على إن الاقتصاد دلوقتي في حالة سيئة،
ولولا الحالة السيئة دي،
ما كانش حد هيهتم بالمستقبل،
ولا يعوز يسمع منجّمين.
"راكشيت" بتقول إنه كمان في أثناء الكوفيد
الاهتمام بالتنجيم في "الهند"
زاد بصورة كبيرة جدًا،
وأرباح الشركات اللي بتنشر
حاجات متعلقة بالأبراج والحظ
زادت جدًا في الفترة دي،
ودا برضه لأن الفترة دي
زاد فيها شعور الناس بعدم الأمان،
وما حدش كان فاهم العالم رايح على فين.
"ليلى عبد اللطيف" بتقول
إن هي مش مؤمنة بالأبراج أصلًا،
وإنها بتشوف نوع من أنواع الرؤى،
أو بيجيلها نبوءات على هيئة صور
في عقلها مباشرةً،
وبالنسبالها، كلام الأبراج دا
كلام فارغ، وعلم زائف.
لكن دا لا يمنع إن اهتمام الناس
بالـPackage دي كلها على بعضها،
بيزيد أوي في الأوقات المضطربة،
زي ما كنت بأقولّك.
سواء كانت الاضطرابات دي
جاية على المستوى الشخصي،
والإنسان محتاج يتطمن إنه هيبقى كويس،
أو على مستوى المجتمع كله،
وكلنا محتاجين نسمع
إن الاقتصاد في طريقه للازدهار.
أستاذة علم النفس الفنلندية "ماريانا ليندمان"
عندها تفسير للموضوع دا،
هو إن الأبراج والتنجيم والقصص دي
بيلعبوا وظيفتين في حياة الإنسان.
أول وظيفة هي "التحقق الذاتي"،
أو اللي هو يعني بيسمّوه
الـSelf-Verification،
ودا معناه إن الأبراج دي
بتساعدك تبني فكرة متماسكة عن نفسك،
تقول، "آه، أنا الشخص دا،
أنا فعلًا طَموح، وبأتميز بالشخصية العاطفية،
وبأحرص على نشر الطاقة الإيجابية
وبأكره الروتين."
ودا لأن الصفات بتاعة الأبراج دي عمومًا
بتكون عامة جدًا، أو سهل تأويلها،
يعني، أي شخص ممكن يشوف نفسه طَموح،
أو بيكره الروتين في سياقات معيّنة،
على حسب يعني، بيكره الروتين لأنهي درجة،
أو طَموح لحد فين.
دا بيخلّي من السهل جدًا
إنك تلاقي نفسك في مواصفات البرج،
وتعتبر المواصفات دي زي تأكيد سماوي كدا
إنه دي شخصيتك فعلًا،
ودي حاجة بتساعدك
إنك تفهم اختلافك عن الناس اللي حواليك،
وإنك تبني لنفسك هوية شخصية.
في الحالة دي،
لازم تكون الصفات إيجابية فعلًا،
لأن لو فيه كلام سلبي، فانت هترفضه ببساطة،
ومش هتقبل التماهي معاه.
وخلّي بالك كمان، صديقي الإنسان،
إن فيه هنا حاجة مثيرة جدًا للتأمل،
وهي إن الأبراج
ممكن تبقى نبوءة ذاتية التحقق،
يعني انت مثلًا، بتتعرض لمواصفات البرج بتاعك
أو بتسمع عنها
في وقت مبكر شوية من تكوين شخصيتك مثلًا،
وبطبيعة الحال،
هتلاقي نفسك في بعض المواصفات دي،
فتقتنع إن دي شخصيتك فعلًا،
وبعدين، القناعة دي نفسها،
تخلّيك تتصرف أكتر وأكتر
بطريقة شَبَه المواصفات دي،
لحد ما تبقى مع الوقت مطابق لهذه المواصفات.
إنك تفهم اختلافك عن الناس التانية،
وإنك تصنّفهم،
دي وظيفة واحدة بس للأبراج،
لأن عقل الإنسان طول الوقت
عايز ينظّم الفوضى اللي حواليه في العالم،
ويحطها في أنماط أو قوالب،
عشان يعرف يتعامل معاها.
وساعات لو الأنماط أو القوالب دي مش موجودة،
هو هيخترعها بنفسه.
طيب، أمّال إيه بقى الوظيفة التانية
اللي بتقول عليها "ماريانا ليندمان"؟
الوظيفة التانية هي التعامل
مع الضغط العصبي والتوتر
اللي الإنسان بيقابلهم في حياته.
في الدراسة اللي عملتها "ليندمان" في 1998،
جابت عدد من طلاب الجامعة،
ولقت إن اهتمامهم بالأبراج وبالتنجيم
وتأثير حركة النجوم والأفلاك في حياة الإنسان
بيزيد كل ما كانوا تعرّضوا مؤخرًا
لضغوط عصبية أو توتر،
ممكن يبقى بسبب مشاكل أسرية،
أو مشاكل مادية أو صعوبات اجتماعية بتواجههم.
في كل الأحوال، كان فيه ارتباط واضح
بين التعرُّض للضغط العصبي
وما بين ميل الناس
إن هي تصدّق في الأبراج والتنجيم،
ودا معناه إن إحساس السيطرة على المستقبل
والقدرة على توقعه اللي بيقدّمهم التنجيم،
بيساعدوا الإنسان في الأوقات اللي زي دي
إنه يصدّق إن الأمور هتتحسّن فعلًا،
إو إنه على الأقل، مش مسلوب الإرادة تمامًا،
لأ، دا قادر يفهم ويتوقع،
ودا تاني، لأن المخ بيدوّر على الأنماط
اللي تسمحله يسيطر
على الفوضى اللي في الواقع،
وممكن يخترع الأنماط دي من العدم
لو ما لقهاش موجودة.
الخلاصة، صديقي الإنسان،
إنه مزيج من الرغبة في الشعور بالأمان
والسيطرة على الظروف،
وتجنُّب القلق من مستقبل غير واضح،
زائد كمان الرغبة في تكوين هوية شخصية،
يفهم الواحد من خلالها
اختلافه عن اللي حواليه،
ويقدر يتفاعل مع محيطه الاجتماعي
بشكل فيه نظام إلى حد ما.
كل الحاجات دي هي اللي بتخلّي
الناس تصدّق الأبراج والتنجيم،
وتوقعات المستقبل المنبية عليها،
أو تهتم بيها،
لكن يبقى السؤال:
هل دي ظاهرة ليها أضرار؟ ولّا ما لهاش؟
هل مساعدتها للإنسان
في إنه يتكيّف مع واقع ممكن يكون سيئ،
بتخلّيه ما يحاولش يحسّن الواقع دا؟
ولّا ممكن تكون بتقدّمله
شوية عزاء ولو صغيرين،
أو دعم نفسي في وضع ما
هو كدا كدا مش هيقدر يأثر فيه؟
دي سايبهالك انت بقى، صديقي الإنسان،
تجاوبني عليها في التعليقات،
دا طبعًا بعد ما تعمل الـLike والـSubscribe
وتفعّل زر الجرس.
بعد إذنك بقى، صديقي الإنسان،
عشان الحوت خارج من الدلو كمان شوية،
واحتمال تحصل طرطشة جامدة!
محتاج أروح أتطمّن على واحدة كدا أعرفها.
خلّي بالك انت كمان على نفسك.
