يا نجف بنّور، صديقي الإنسان. صديقي الإنسان!
الحقني يا "سعدني"!
فيه واحد كبير كدا وأد أبويا
وعايز يموتني برة!
دي أكيد "استافّة" جديدة،
طالبة معاك بمطاردات وهمية!
لأ والله!
وشرف أمي ما هسيبك!
مين الواد دا يا "محمد"؟!
دا "رضا"، سنداري وفاتح شقته في الحتّة.
انت عملت إيه يا لا؟!
والله العظيم، والله العظيم...
وربنا...
والله العظيم، ما بيبقى جاي وراها تبرير،
ما تقول عملت إيه؟!
كنت عايز أحتويه!
والله ما هسكت، وهوريك!
والكاميرات جابتك وهحبسك!
هو إيه اللي عايزك تقوله والكاميرات جابتك؟
يا جدعان، أنا خيالي مش مستحمل،
ما تقول يا عم الحاج، عملّك إيه؟
الواد دا شتمني على السلِّم وجري!
جدع ياد يا "رضا"!
والله ما دا اللي حصل!
أنا قطعت عليه وهو  بيتكلم في التليفون.
لقيته جاضض وجازز،
قلت بقى أهدّي معاه الإيقاع شوية.
اوعى تكون اديته من الحاجة بتاعتي!
صرّفه انت بس، وأنا هطرشك!
أنا طالع البيت وكان معايا تليفون،
لقيت الزفت دا بيقرّب منّي وبيقولّي إيه،
"روّقلها كدا، وسقسق الحنونية"!
شُفت؟ أديني كنت أهو بنكشه
عشان إيه؟ يهدّي الموضوع.
بس هو مش معتمد حد. وعمّال يزوفها وبيظرُفها!
أنا؟! أنا بزوفها وبظرُفها يا قليل الأدب؟!
بصراحة يا عم "شلبي" بقى،
أنا شُفتك مرتين قبل كدا بتعمل كدا.
أنا؟! أنا؟!
بُص، أنا مش هعمل حاجة عشان خاطر الجيرة.
طب ما أنا ميدان "الجيرة"،
ما عملتش للجيرة ليه؟
انت بتضحك وتنرفزني. بتنرفزني، هه؟
يا عم "شلبي"! هو بيقولّك،
"ابقى سقسق الحنونية".
ابقي سقسق، يا سيدي، من السقسقة،
يعني بالتدريج، يعني.
الحنونية دي دلع الحنان.
من كتر ما انت حنين، الراجل بيدلّعك.
ودّي يا كابوس ودّي، الله عليك يا "جنرال"!
يودّي إيه؟ ويودّيه فين؟
إيه اللي انتم بتقولوه دا؟!
يا عم "شلبي"، الراجل بيكبّرك.
هو الراجل من كتر اختلاطه
بالناس بس في الشغل، لغته بترغُل!
شوّاف والله يا "جنرال"، شوّاف!
بس يا "محمد" يا ابني،
ما ينفعش الكلام دا يتقال قُدّام السكان!
يا ابني، هيبتي ومنظري قُدّام الناس،
أنا راجل كبير، مش صغير! الله!
حقك عليا أنا يا عم "شلبي"،
حقك عليا أنا والله!
روح ياد صالح عمك "شلبي" يا لا،
ما تبقاش عيّل غلّاط!
أنا اللي غلّاط؟! دا هو اللي كارف!
لأ، ورّيله أخلاق ولاد البلد. يلّأ.
عشان خاطرك بس يا "جنرال".
هات دماغك بس أبوسها.
إف! إيه دا؟! إف! إيه دا؟!
حد عامل في راسك "بيبّي"؟!
شُفت؟! أهو بيزوفها!
كدا؟!
طب اللي هييجي تحت المَسَنّ، هيتسنّ!
دا طلِع شبح!
صديقي الإنسان، الواحد ساعات بيحس
إنه بين نارين كدا.
لا محصّل ولا موصّل، بيرقص على السلّم!
لا هو كبير وعاقل، زي الناس الكبيرة العاقلة،
ولا هو صغير وشاب لسة
زي العيال بتوع الـ"تيك توك".
حاضر يا جدّي، حاضر. هولّعلك!
ما تزرجنش!
يعني الواحد بيضرب البدلة،
لو عنده فرح مثلًا ولّا حاجة.
بس برضه، بيبقى حاسس إن هي أكبر منه شوية،
بيبقى مخنوق، وبيكمّل الساعتين بالعافية.
وبعدين، لو جيت خارج مع صحابك،
ورايح حفلة مثلًا،
بتقول لنفسك، "طب ادّيها بنطلون (كارجو)"،
اللي هو بيقولوا عليه دا،
اللي هو على أيامنا كان اسمه بنطلون باجي.
وألبس "هودي" محلّي الصُنع،
اللي هو يعني "سويت شيرت" بزعبوط!
فتبُص تلاقي الناس بيتريقوا عليك، ويقولولك،
"يا لا، انت شكلك عيل متصابي و(بيدوفايل)."
في الشغل مثلًا، الله يمسيكي بالخير يا "مي"،
ادعيلها تقوم بالسلامة، صديقي الإنسان،
جابت "نيللي"، بسم الله ما شاء الله،
كنا في "ميتنج" مرة،
اقترحت عليا ندخل "ديجا"،
قلتلها، "عارفة يا أم (نيللي)؟ أنا عملت
كل حاجة غلط في حياتي، إلا إن أنا أدخل (ديجا)!
دا طبعًا، لأني مش عارفه.
لو تفهميهولي، ممكن جدًا أدخل معاكي."
أطلع من الـ"ميتنج"، أقوم لابس الـ"هاند فري"،
أقول، لمّا أشغل شوية مزيكا،
ألاقي شاعر حديث السن بيقولّك،
"حلوين شُفنا أشكال
من خوفها تخاف لتشوفنا لنكرِتلها،
ما هي مش بالسن، بقت بالفعل،
وشنبات ششن منايا أشوفلها."
صديقي الإنسان، بالله عليك،
يعني إيه الكلام دا؟ أنا راضي ذمتك!
والنبي تقولّي، إيه "الشنب الششن" دا؟
ويفرق إيه عن الشنب العادي؟
عشان لو كدا ممكن أربّيه!
وهو أنا ليه ما بقتش فاهم حاجة؟!
يعني أقصد يعني، التواصل ليه بقى صعب كدا؟!
مش العالم المفروض إنه بقى قرية صغيرة؟
يعني، الناس بتقرب من بعض وتفهم بعض أكتر.
أمّال ليه كل شهرين، بحس إن فيه كلمات جديدة
و"ميمز" جديدة وحوارات جديدة،
مش فاهم منها حاجة خالص؟!
هي الكلمات القديمة، اللي احنا
طول عمرنا عارفينها، صلاحيتها خلصت؟
يعني، هل مجمع اللغة العربية
نزّل ألبوم جديد؟!
الكلمات الشائعة أو الـIdioms في أي لغة
بيبقى ليها مع الوقت قاموس أو مُعجم،
ودا طبعًا لأنها بتعيش عمر أكتر،
بيعملولها مُعجم من كتر ما هي ثابتة ومفهومة.
لكن التعبيرات الدارجة اللي بنسمعها دلوقتي،
بتتغير طول الوقت ومش بثبت على حال،
وبتنتشر بسرعة جدًا كأنها "سيم" أو سر،
وسط مجموعة من الناس.
وبعدين، على ما التعبيرات دي توصلّك،
وانت تفهمها بعد معاناة،
تيجي تتعامل بيها،
تلاقي فيه كلام جديد بقى يتقال،
واللي انت بتقوله دا، خلاص، بقى قديم!
أول ما تفرح بنفسك، وتبدأ تستخدم المصطلحات دي،
تلاقي شكلك بقى محرج، والناس بتضحك عليك.
كأنك رُحت لـ"فليكس الفقدان"،
وأول ما المزيكا سكتت،
قُمت طالع على كتف واحد صاحبك،
ورُحت قايل بعلو صوتك،
"الأغنية دي جاحدة يا فنان!"
أولًا، صديقي الإنسان، اسمه Track.
وثانيًا، الـTrack دا طرش، Track طرش.
لأن الجاحد هو ناكر الجميل.
ودي مش أخلاق عمك "فليكس".
زمان، اللغة الدارجة كانت علاقتها
باللغة الفصحى أوضح بالكتير من دلوقتي،
فكان الموضوع أسهل شوية.
حتى اتعملت معاجم متخصصة للعامية بالفعل،
زي "قاموس رد العامي إلى الفصيح".
لأن العامية رغم إنها لغة جديدة ومرنة
وبتتلون وبتاخد وتدّي معاك،
لكنها اتطورت ببطء برضه،
ودا اللي اداها درجة من الثبات أو الاستقرار
سمحت إن يتعملّها معجم، نفهم منه كمان
أصل الكلام اللي بنقوله دا جاي منين.
يعني، سهل لحد دلوقتي مثلًا، صديقي الإنسان،
إنك تلاقي علاقة بين تعبيرات عامية قديمة،
وبين أصولها اللغوية.
فقعدنا فترة طويلة مثلًا،
بنلعب دومينا بالـ"شيش" والـ"يك" والـ"جار"،
وبعدين، تكتشف بعد مدة إن دي أرقام فارسي،
دخلت اللغة العامية وبقينا نستخدمها واحنا بنلعب.
وبعدين تكتشف إن اللغة العربية، صديقي الإنسان،
اتأثرت بلغات كتير، زي اللغة الفارسية مثلًا.
يعني، كلام كتير في اللغة العربية أصله فارسي.
زي كلمة "أستاذ" مثلًا،
اللي هي كلمة ما لهاش أصل في اللغة العربية.
وطلعت فارسية هي كمان.
والأمثلة على كدا كتير.
بس كمان زمان، كانت التعبيرات العامية دي
بتبقى طالعة من البيئة اللي انت عايش فيها،
فلو مثلًا، سمعت حد بيقولّك
إن فلان دا، "وقع زرع بصل"،
فانت، عشان عارف زرع البصل، وشُفته قبل كدا،
بتتخيل فلان على طول
وهو نازل على دماغه زرع بصل!
لكن المشكلة دلوقتي إن كتير
من الأفعال والكلمات في اللغة الدارجة،
ما بقيتش وليدة البيئة المحيطة،
وإنما وليدة شيء تاني جديد، قال عليه
الفيلسوف الإيطالي "فرانك بيفو بيراردي"،
في كتابه، "معزوفة مقلقة"،
وهو إن التكنولوجيا والتواصل السريع
بقت هي البيئة المحيطة،
وهي اللي بتولّد الكلمات والأفعال.
التواصل السريع دا، صديقي الإنسان،
إن الناس دايمًا يلاقوا نفسهم
 مضطرين يبقوا مستعجلين ومتسربعين
وهما بيتكلموا مع بعض.
ومعنى إن البيئة اتغيرت،
إن فيه أشياء ما بقاش ليها وجود.
وبالتالي، كلام ما بقاش ليه وجود.
وأشياء تانية جدّت على الحياة،
واستدعت معاها ألفاظ جديدة.
وبعدين، لو ركزت شوية كمان،
هتلاقي إن كتير من الألفاظ اللي بتدخل
اللغة الجديدة دي، بيكون أصلها إنجليزي.
مش بس الأجهزة والأدوات اللي بدأنا نستعملها،
فبقت مفروضة علينا في اللغة،
زي الكمبيوتر والـ"موبايل"
والكاميرا والـ"برينتر"،
لكن كمان لمّا تلاقي صاحبك بيقولّك،
"شُفت الـ(بوست) اللي أنا (مشيّره)؟
أو العميل اللي أنا (مهندله)؟
أو الفيلم اللي أنا (ممنتجه)؟
طب شُفت الـ(ثري دي) اللي أنا (مرندره)؟
الله يخرب بيت اللي علّمك الـ"ثري دي ماكس"،
ونسي يعلمك الكلام!
ما شفتش الـ"ثري دي"
اللي انت "مرندره" يا سيدي! ومش عايز أشوفه!
الإنسان لمّا تبدأ بيئته تبقى محدودة وضيّقة،
ويبقى بيبقابل كل يوم نفس الـ"روتين"،
أد إيه دا بيأثر على لغته،
ويخلّيها ما تتطورش!
فبدأت اللغة الدارجة اليومين دُول
علاقتها تعتمد على مصطلحات
ليها علاقة بالتكنولوجيا، مش بالطبيعة،
لأن الإنسان بقى يتعرض للطبيعة أقل أصلًا.
وبدأت اللغة تصغر وتخس.
فبدل ما كنا بنقول مثلًا،
زمان على البني آدم إن هو مثلًا،
غلس أو رخم أو تقيل أو سئيل،
ما بقاش فيه غير كلمة واحدة بس
تدل على دا كله، "انت عيّل...!"
أو مثلًا، تلاقي حد بيقولّك،
"فلان دا (توكسيك)!"
وتبقى "توكسيك" دي يعني،
كلمة تجمع تحتها أوصاف كتير جدًا،
انت مش عارف هو يقصد أنهي منها!
وبعدين، ماله يعني الـ"توكسيك" دا؟
بيشتكي من إيه؟ أكيد كَلّ حاجة من الشارع!
"بيراردي" بيسأل،
واحنا بنسأل معاه، صديقي الإنسان،
ازاي التغيرات اللي حصلت للغة دي،
أثّرت على تواصلنا مع بعض؟
ولو كانت البيئة اللي بقت منفصلة عن الطبيعة
اللي احنا لاقينا نفسنا دي، بتخلّي اللغة أفقر،
طب ليه رغم كدا،
كل شوية نلاقي تعبيرات جديدة مش بتخلص؟
ولو احنا كنا عايشين
في نفس البيئة الجديدة دي مع بعض،
ليه لسة مش فاهمين بعض برضه؟
مبدئيًا، المشكلة دي سببها
إننا واقفين وسط كذا لغة.
فيه فرق كبير أوي بين اللغة
اللي بتتكلمها وتعبّر بيها في حياتك اليومية،
اللي هي العامية أو اللغة الدارجة،
وبين اللغة اللي اتعلمت بيها في المدرسة،
اللي هي اللغة العربية الفصحى.
دا غير تالت واحدة، اللغة اللي انت بتتعلمها
لأنك محتاجها في الشغل والدراسة،
اللي هي الإنجليزي.
فانت واقف،
بينك وبين كل لغة من اللغات دي مسافة،
وأوقات كتير،
بتحس إنك ما بتتقنش ولا واحدة فيهم،
كأن كل لغة فيهم بتنقّطك
ومش راضية تسيبلك نفسها.
صديقي الإنسان،
الكاتب الكبير "جورج أورويل" في 1946،
لمّا كتب مقالة اسمها
"السياسة واللغة الإنجليزي"،
كان شايف إن اللغة ومعاها الحضارة كلها،
في حالة تدهور،
بسبب إن نوع معيّن من الكتابة
خلّى اللغة سطحية وفقيرة وعقيمة.
"أورويل" انتقد ضياع حمولة اللغة العاطفية.
إيه بقى "ضياع حمولة اللغة العاطفية" دا،
صديقي الإنسان، اللي "أورويل" انتقده؟
إيه "حمولة اللغة" اللي ضاعت
بيقول عليها دي، صديقي الإنسان؟
اللغة، صديقي الإنسان، مش مجرد كلمات
وليها معاني بتوصلّها وخلاص.
وإنما الكلمات والتعبيرات،
عادةً بتجيب معاها سيل من الذكريات والمشاعر،
لأن اللغة بتصاحبك من وانت صغير،
فذكرياتك مع اللغة العربية مختلفة عن ذكرياتك
مع اللغة الإنجليزية اللي انت اتعلمتها قريب.
فبتبدأ مع الوقت
الكلمات تتربّط في دماغك مع مشاعر معيّنة.
مثلًا، لمّا تسمع حد بيقولّك إن هو فخور بيك،
الكلمة دي بتجيبلك معاها كل المشاعر
اللي انت حسيتها بالفخر في حياتك
لمّا حد قالّك إنه فخور بيك.
أو لمّا انت حسيت إنك إن انت فخور بنفسك.
أو لمّا انت حسيت إنك انت فخور بحد غير نفسك.
لكن بسبب استسهال الكُتّاب الجداد
وكسلهم وفذلكتهم،
بيبدأوا يستخدموا تعبيرات معلّبة ومستهلكة،
على أساس إنها كدا أذكى يعني أو بليغة أكتر.
زي مثلًا، لمّا تلاقي حد قاعد
بيستخدم استعارات عمّال على بطّال،
بمناسبة ومن غير مناسبة.
واحد مثلًا، كل شوية يقولّك،
"المطرقة والسندان"، أو "قيمة وقامة"،
أو "الشخص الصح في الوقت الغلط"،
أو "يا بت دا انتي مراتي"!
"أورويل" بيقول إن كتر استهلاك العبارات دي
موّتها وفرّغها من العاطفة.
وإن استخدام كلمات كتير وجُمل مساعدة كتير،
بلا داعي أو هدف،
خلّى الكتابة أشبه برص كلمات وجُمل
وقوالب لفظية جنب بعض وخلاص.
وعشان يثبت وجهة نظره، بيقوم جايب
جملة كلاسيكية من الأدب الإنجليزي القديم
ويحاول يترجمها للإنجليزي المعاصر بتاع زمنه.
فيلاقي إنها بقت فقيرة جدًا،
وما بقاش فيها الصور والتعابير
اللي جاية من الحياة الواقعية
والمشاهد الحية
اللي بنقدر نتخيلها ونشوفها في الحياة.
تجربة شبه دي،
اتعملت على اللغة العربية برضه.
موقع "الرصائف" على الإنترنت،
جاب حكمة عربية بليغة من بتوع زمان، وهي...
وبعدين، ترجمها للإنجليزي،
ورجع ترجمها تاني للعربي المعاصر،
اللي احنا بنستخدمه وبنقراه
في الجرايد اليومين دُول، فالجملة بقت...
طبعًا، الموضوع مش محتاج أي ذكاء،
أو حس شعري خالص،
عشان تحدد أنهي جملة من دُول
وقعها أجمل وأبلغ، ولغتها قوية ومؤثرة.
فلو الإنسان فقد الحساسية للغة،
بسبب التنميط والاستسهال،
هيبقى بدا فقد
واحدة من قدراته الأصلية على الخلق،
ولجأ لاستخدام العبارات المعلّبة والجاهزة.
لكن كمان فيه بُعد اجتماعي وسياسي
للموضوع بتاع اللغة دا.
وهنا، بنتكلم عن الإنجليزي بالتحديد.
اللغة الإنجليزية، لفترة طويلة، كانت من ضمن
وسائل التنطيط على خلق الله، بكلمات فاضية.
لكن في نفس الوقت، تظل اللغة الإنجليزية
فارضة نفسها  على أي حد محتاج يتعلم أو يشتغل.
فيبدأ بقى يروح يدرس
في معهد "أكسفورد" المعتمد،
اللي كلنا ما نعرفش هو معتمد من مين دا،
بس احنا واثقين فيه!
بتعمل المحاولات دي مع الإنجليزي،
لأنك عشان تتكلم أي لغة علم حديث،
من أول علم الفيزيا لحد علم الإدارة،
فانت محتاج تتكلم إنجليزي.
ودا لأن اللغة الإنجليزية بقت مهيمنة
بشكل كبير على الإنتاج العلمي،
اللي كان متعدد اللغات زمان.
يعني من كام سنة، كان عادي إنك انت تتعلم
تشتغل وتدرس بلغات مختلفة،
من غير ما تحتاج الإنجليزي خالص.
فيه خناقة بقى دلوقتي بين الباحثين
حوالين السبب اللي خلّى الإنجليزي
ينتشر ويسود بالشكل دا.
فيه فريق شوفيني
بيتغزل في قدرات اللغة الإنجليزية،
بيقول إن هي انتشرت بسبب قدرتها الخارقة
ومرونتها وتحولها بما يواكب الظرف التاريخي.
وإنها من البداية، لغة ساهم في نشأتها وتطورها
ناس كتير وجماعات وأعراق مختلفة،
زي النورمانديين واللاتين والجيرمان،
وفيه فريق تاني بيشوف
إن انتشار اللغة الإنجليزية دا
كان نتيجة طبيعية جدًا للاستعمار.
خصوصًا، إن التعليم البريطاني كان بيحاول
يرسخ ثقافته في البلاد اللي هو بيستعمرها.
ثم جت بعد ذلك، هيمنة الأمريكان على الكوكب،
ما بقاش فيه مفر من الإنجليزي!
بيشوف برضه إن كمان اللغة دي
مش بتاعت الإنجليز والأمريكان لوحدهم،
لكنها لغة كل الناس اللي استخدموها
واعتمدوا عليها من مختلف الأصول والمستعمرات،
ودا السبب الحقيقي لانتشارها.
ولَا إيه يا جدّي؟
الناقد البريطاني الكبير "روبرت ماكروم"
في كتابه Globish،
أو "كيف أصبحت الإنجليزية لغة العالم"،
بيقول إن اللغة الإنجليزية العالمية
اللي بنستعملها حاليًا دي،
هي لغة وليدة ألسنة كل الناس
اللي بيستخدموها في أنحاء العالم،
وليها تاريخ طويل من التطور،
خلّاها أقرب لأن هي تنفصل
عن الإنجليزي وعن الثقافة الإنجليزية،
وما تبقاش مرتبطة بيها أصلًا.
أد ما بقت لغة
مرتبطة بالثقافة العالمية كلها.
عشان كدا بيقول على اللغة دي Globish
اللي هي جاية من Global يعني، أو عالمي.
مش English، لأ، Globish.
واللي بيميز الـGlobish دا
عن الإنجليزي، صديقي الإنسان،
اللي كانوا بيتكلموا بيه أيام "شكسبير"،
هي إنها لغة ملائمة أكتر
للتطورات اللي حصلتلنا في الاقتصاد
والإنترنت والعولمة في الفترة الأخيرة.
التطورات دي كانت محتاجة لغة جديدة
تكون خفيفة ومش مُحمّلة بأعباء ثقافية تقيلة،
لغة واضحة ومباشرة وشفافة وما فيهاش مجازات،
ولا جماليات،
ولا ألف اسم للجَمَل و300 اسم للسيف!
لغة تكفي للتواصل بين العملاء والشركات،
لكن مش لأي حاجة أكتر من كدا.
وبكدا، نبقى مش محتاجين بقى
نحفظ أشعار ونخش لبعض قافية،
ونقعد 20 سنة ندرس نحو وصرف، عشان نتكلم.
اللغة هنا مناسبة جدًا لاحتياجاتنا المعاصرة.
ودي لا هي حاجة وحشة
ولا حلوة، صديقي الإنسان.
هي بس مُنتَج متوافق مع متطلبات السوق،
وجاي نتيجة لتفاعلات الناس وإنتاجهم
اللي بيغيّر بنية اللغة كل وقت
وبيغيّر كلماتها وقواعدها كمان.
لكن اللغة العالمية الفعالة والعملية دي،
ما كانتش ممكن تنجح في الانتشار
و تسيطر على خيالنا كلنا بالسلاسة دي،
كان لازم يكون فيه شد وجذب
بينها وبين لغتنا المحلية.
خصوصًا، لمّا تكون الـGlobish دي
لغة منفصلة عن واقع الناس.
لأن في النهاية،
اللغة نشاط إبداعي، صديقي الإنسان.
اللغة نشاط إبداعي إنساني،
فيه جانب من اللعب
والاحتفاء بالمعاني المختلفة
والدلالات المبهمة
والتلاقي بين لغات تانية مختلفة.
صديقي الإنسان،
اللغة طول عمرها كان مطلوب منها
إنها تبقى ساحرة وليها دلالات ومعاني جميلة.
العالم زمان كان بيتنافس عشان يتكلم لغة أجمل،
مش لغة أسرع وأسهل.
خُد بالك،
لغة أبلغ غير لغة أسرع، صديقي الإنسان.
العرب زمان كانت بتحكم باللغة.
آخر نبي جه للبشرية، كانت معجزته لغة جميلة،
تخلّي اللي يسمعها ضميره وخياله
يتفاعلوا معاها، وجسمه يقشعر منها.
ودا أوقات بيخلّي اللغة سلاح ذو حدّين.
زي ما الشاعر الراحل "مريد البرغوثي" بيوصف
في قصيدته "شهوات"، وهو بيقول،
شوف الجمال هنا، صديقي الإنسان!
لمّا تبقى اللغة جميلة، فتبقى بتحاسب نفسها،
على إنها ما تستخدمش جمالها دا في الشر.
عمومًا، كل ما اللغة بقت واسعة،
وفيها مساحات كبيرة للتأمل،
كل ما كانت حياة الإنسان الروحية أغنى،
لأن قدرته على التعامل مع الحياة دي وفهمها
من خلال اللغة، بتبقى أكثر ثراءً بكتير.
خصوصًا، صديقي الإنسان، إنك بتفكر باللغة.
لمّا بتتعلم كلمة جديدة ليها معنى،
اللغة دي بتعمل Unlock للمعنى دا جواك،
وبيبقى كأن واحد من المعاني
اللي انت حاسس بيها ومش قادر تعبّر عنها دي،
اتولد أخيرًا جوا دماغك،
وبقيت قادر تتعامل معاه.
إنما الـGlobish دا،
بيعبّر عن توجه تاني خالص.
الناس اللي عايزة لغة حادة زي السيف،
بل يمكن حتى، صديقي الإنسان،
مش هيبقوا عايزينها حادة زي السيف،
لأن دا كدا تشبيه بليغ،
وهما مش بيحبوا التشبيهات.
وبيكرهوا المجاز، زي واحد صاحبنا.
هما عايزين اللغة تأدي وظيفتها
بأقل المفردات وأوضح المعاني.
ويا حبذا بقى لو نستعمل الرموز كمان
بدل الكلمات، ونتكلم بالـ"فرانكو" والأرقام.
دا بينجح فعلًا في سياق العلوم الطبيعية
والهندسية وفي مجال التقنية.
النتيجة هي لغة منزوع عنها أي بعد ثقافي،
مجرد وسيلة تواصل، كلنا نفهمها وهتفي بالغرض.
لكن ما فيهاش أي مشاعر أو تاريخ أو حياة.
دا مثال على مأساة صديقي الإنسان المعاصر.
من ناحية، العالم قدِر ينتج لغة
قدر يتواصل بيها أكبر عدد من الناس ويفهموا بعض،
ودي حاجة ما كانتش موجودة قبل كدا.
بس من الناحية التانية،
بنلاقي اللغة دي باردة وما فيهاش إشباع.
فبنغرق في لغات محلية محندقة، بنخترعها بيننا
وبين الناس اللي شبهنا في دواير ضيّقة.
عشان نحس بخصوصية،
وندوق اللغة ونحس بطاقتها وحركيتها.
يبقى اللي بيدينا Globish دا هو نفسه
اللي بيدينا "فليكس" و"ويجز" و"الميمز"،
بقى فيه "ميم" لكل موقف، صديقي الإنسان.
يعني، لو اعتمدت على الـ"ميمز" بس في الكلام،
هتعرف تقول كل اللي انت عايزه.
بس برضه مش هيفهمها غير دواير معيّنة.
ودا، صديقي الإنسان،
مصدر جاذبية اللغة الغريبة،
اللي انت بتسمعها من ناس مختلفة،
وتلاقي نفسك مش فاهمها، زي "الشنب الششن" كدا.
رغم إنك مش فاهمها، بس بتثير فضولك
وتخلّيك عايز تعرف إيه الكلام دا وإيه معناه،
وازاي اتقال بالطريقة دي؟
لأنه رغم كل شيء،
لسة فيه حتة إنسانية جدًا جوانا
ما تقدرش تقاوم سحر اللغة الحية، الـFresh.
يمكن احنا كمان محتاجين
نخلّي علاقتنا باللغة فيها الجانب دا،
جانب اللعب والاستكشاف والتجريب.
"جورج أورويل"، صديقي الإنسان،
بيقول إن فقر اللغة، بيخلّي العالم نفسه فقير.
وبيشجعنا على إننا ما نرضاش أبدًا بالفقر دا.
بدل ما نتعامل مع اللغة على إنها
مجرد وسيلة واضحة وبسيطة لنقل الكلام،
نفكر كمان إنها ممكن تبقى شايلة
تاريخ وثقافة، ومحتاجة مجهود وتعب عشان توصل.
صديقي الإنسان، تقولّي، "يعني انت
بعد الكلام دا كله عن اللغة وجمالياتها،
كل الكلام دا،
وشيلت الشعر من البرنامج برضه؟"
أقولّك، صديقي الإنسان،
أولًا، أنا بشكرك على حساسيتك وولاءك للشعر،
خصوصًا، إن الشعر دا، صديقي الإنسان،
له فضل على كل العلوم.
وأنا ما شيلتش الشعر ولا حاجة، صديقي الإنسان.
بس أنا من أول ما جيت العمارة دي،
وكل ما آجي أقول شعر،
ألاقي حد من الجيران فتح عليا الباب
وبيشوف فيه إيه، فبقيت أخاف بصراحة.
عم "شلبي" سمعني مرة بدندن،
وهو طالع على السلم،
نزل قال للشارع كله،
"الساكن الـ(يوتيوبر) الجديد دا وراه حاجة."
افتكرني بحضّر أعمال في الشقة، صديقي الإنسان،
راح مبلّغ عني في إدارة الحي.
بس أوعدك، صديقي الإنسان،
إن من حلقة للتانية كدا،
هحاول إيه، أخطفلك بيتين شعر ولّا حاجة،
خصوصًا، أول ما أصلّح الباب.
صديقي الإنسان، لو عايز أقول شعر أوي كدا،
قِب، قِب بـ500 جنيه، نصلّح بيهم الباب.
طب أمّال إيه بس؟ كلام على الفاضي؟
كلام على الفاضي، صديقي الإنسان.
ادعمني يا أخي!
يعني، اعمل "لايك"، اعمل "شير"، اشتمني!
عارف، صديقي الإنسان، احنا إيه محتاجين بجد؟
احنا محتاجين نتجمع كلنا مع بعض،
وندخل "ديجا"!
يلّا، فوتّك بعافية، صديقي الإنسان.
في رعاية الله. خُد بالك من نفسك!
خُد بالك من نفسك!
ما تمشي بقى!
يلّا، تصبح على خير، صديقي الإنسان.
