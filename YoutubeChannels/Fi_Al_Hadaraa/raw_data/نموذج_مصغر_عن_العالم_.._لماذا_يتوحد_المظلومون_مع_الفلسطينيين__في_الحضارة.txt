أبطال والله العظيم!
شُفت يا عم "شلبي"؟ شُفت عمل إيه في النفق؟!
مَركَبة دي، هه؟!
دي Jeep يا عم "شلبي".
غالية برضه.
بُص، بُص!
والله العظيم أرضهم هترجعلهم.
طب بُص دا، بُص دا هيعمل إيه.
ما شاء الله والله العظيم!
- دا مدشمله دا!
- إيه يا "موحة"؟
لسة بتطلّع الـ"فيزا" من "تندر"؟
أنا ما شُفتش بطولة كدا، بصراحة!
خلّيك ماشي كدا انت
ورا الواد دا يا عم "شلبي"،
لحد ما هتلاقي نفسك تايه
بين جبال "الأنديز" يومًا ما، إن شاء الله!
الدبّابة بقت 100 حتة!
والله العظيم رجالة! ربنا ينصرهم.
طب إيه، مش هتورّيني معاكم؟!
عندك حق يا "سامح" يا ابني،
رجالة بجد، وعند كلمتهم.
مش زي ناس!
الله! الله! الله! الله!
كان فيه مَثَل كدا يا عم "شلبي"،
انت قُلتلي عليه من شوية، كان بيقول إيه؟
آه.
"عتاب الندل اجتنابه."
أيوة، هو دا.
لأ، وفيه مَثَل تاني بيقول...
"زي قبور الكُفّار...
من فوق جنينة، ومن تحت نار."
وفيه مَثَل برضه، على فكرة، بيقولّك،
"لو زعلان منّي في حاجة،
يا ريت تعرّفني، ونخلص!"
ما فيش مَثَل كدا، على فكرة. انت بتهبد!
بس هأقولّك.
ورّيله يا "سامح".
هأورّيله.
امنع جبنة سايحة خالص!
مش دا انت؟!
الحلقة الجاية بقى، عايزك تقعد تسمعني
بالبتّاوتين، وطبق الجبنة القريش.
وعن إذنك، هأقوم أنا أطلب "كنتاكي"!
إخص!
تقدر تقولّي إيه دا؟!
وعمّالين نقول عليك ابن ناس ومحترم،
وليل ونهار تكلّمنا عن المقاطعة،
وتقول الكلام دا؟!
معلش يا عم "شلبي"،
أصل الـAlgorism والمشاهدات
ضيّعوا هيبة الرجالة!
يا ابني، كنت بـ"أترول" يا بني!
كنت بـ"أترول" يا حبيبي انت وهو!
وبعدين، أصلًا الحلقة دي
بيتعملّها Upload بقالها 3 شهور،
النت وحش!
النت!
بس أنا مش زعلان منكم!
أنا فرحان بيكم!
إني ورايا رجالة، لو غلّطت، هيقوّموني.
مع إنكم قاعدين في بيتي زي القطط،
تاكلوا وتنكروا، بس مش مشكلة!
وفرحان بيك أوي ياد يا "سامح"،
رغم قعدتك عندي زي غراب البين،
لا بتهش ولا بتنِشّ!
وأول ما تحفظلك مَثَلين، تيجي تهزقني بيهم؟!
بس أنا مبسوط منك!
معلش يا "سعدني"،
المقاطعة دي ما فيهاش هزار!
دا أنا أهو، أهو، قلّلت الـ"صنداي" لـ4 مرات.
كنت بأجيبهم كل يوم، كل يوم، كل يوم.
إيه دا؟! هو انت مش مقاطع؟!
ثانية واحدة يا "سامح"، ثانية واحدة!
انت عرفت الـ"صنداي" منين؟!
أنا مقاطع، بس كلّه إلا الـ"صنداي"، آه!
صحيح ياد يا "سامح"،
تلهيك، واللي فيها، تجيبه فيك!
إخص!
خلال العدوان الأخير على "غزّة"،
كتير مننا وقف مستغرب
قُدّام الموقف المنافق للغرب
من الإبادة الجماعية في "غزّة"،
والتأييد المطلق لـ"إسرائيل"!
لدرجة أربكت كتير مننا،
الله! طب وحقوق الإنسان؟!
"ليه كدا يا (بسيوني)؟!
دا أنا حتى اتغيّرت عشانك!"
لكن مع الوقت، بدأنا نشوف حراك حقيقي
من نفس الغرب دا برضه،
مظاهرات حاشدة ومسيرات
في ميادين العواصم والبلاد الغربية،
وما كانتش متعلّقة بس بوقف إطلاق النار،
لكن كمان كان فيها وعي
بإن القضية مش قضية "غزّة" لوحدها،
وإن هي ما بدأتش يوم 7 أكتوبر،
لأ، دي حصاد عقود طويلة
من الاستعمار والتطهير العِرقي والفصل العنصري،
وامتداد لنكبة الشعب الفلسطيني في 48.
من الحاجات الملفتة للنظر، صديقي الإنسان،
إنه بعد موجة التضامن دي،
هتلاحظ إن خطاب المتحدث العسكري
باسم كتائب "القسّام"، اللي هو "أبو عُبَيدة"،
اتحول بسرعة من خطاب
موجّه حصرًا ناحية الأمة العربية والإسلامية
لخطاب أوسع
موجّه للي بيسمّيهم "أحرار العالم"،
كأنه في اللحظة دي، انتبه هو كمان
لأن قضية "فلسطين"
ممكن تجمع حواليها أطياف أوسع بكتير،
وممكن تبقى من قضايا التحرر المركزية
في العالم كله،
يجتمع حواليها أصحاب الضماير الحرّة
في أي مكان،
ما دام لسة عندهم شوية دم
إن هما يرفضوا الإبادة الجماعية
وسياسات التجويع والحصار والمجازر اليومية
اللي بترتكبها "إسرائيل".
فكرة إن القضية الفلسطينية بالتحديد
مركزية ومهمة جدًا
بالنسبة لكل قضايا التحرر والعدالة
في أي مكان في العالم، مش فكرة جديدة.
في أغلب المظاهرات العالمية،
ضد السياسات الاقتصادية النيوليبرالية مثلًا،
أو ضد الحرب،
خصوصًا بعد غزو "أمريكا" لـ"العراق" في 2003،
دايمًا بتلاقي العلم الفلسطيني مرفوع.
الصحفي الإسرائيلي الماركسي
والمناهض للصهيونية "ميشيل وارشاوسكي"
بيشوف إن دا
بسبب إن القضية الفلسطينية بتركّز نظرنا
أكتر من أي صراع تاني على الكوكب،
على مخاطر الحرب العالمية،
اللي شنّتها الإدارة الأمريكية
من أيام "جورج بوش" بعد 11 سبتمبر،
واللي أعلنت فيها
إن العالم دا ما لهوش كبير، غير الأمريكان.
"وارشاوسكي" بيقول إن "فلسطين"
كانت مختبر أو حقل تجارب كدا،
استفادت منه "أمريكا" في كل حروبها،
من أول الحِجَج والمبررات
اللي اتقالت لغزو "أفغانستان" و"العراق"،
ولحد التقنيات والأسلحة المُستخدَمة
في الحروب دي.
فمثلًا، نقاط التفتيش
اللي عملها الجيش الأمريكي في حروبه دي
كانت نسخة بالكربون
من نقاط التفتيش في "فلسطين"،
وصور التعذيب الرهيبة اللي اتعذّب فيها
سجناء عراقيين على إيد الأمريكان،
زي ما حصل في سجن "أبو غريب"،
أغلبها برضه كان أساليب إسرائيلية قديمة.
على جبهة الصراع في "فلسطين"،
بنشوف النظام العالمي الجديد،
اللي بقى بيتكوّن من قُطب واحد،
المفروض إن هو بيمثّل الخير،
وأي حاجة مش بتدور في فَلَكه،
بيعتبرها شر، وتهديد لوجود الخير دا،
أو زي ما بيقول الفيلسوف "بول فيريليو"،
"الصراع بين أمّتين،
أُمّة متفائلة وقوية ومنتصرة، اللي هي الغرب،
وأُمّة مكتوب عليها الشقا والإحباط،
وهي باقي العالَم."
"وارشاوسكي" بيقول
إن التفسير الأبسط والأوضح للحكاية دي
هو إن بعد انهيار "الاتحاد السوفييتي"،
كان فيه محاولة
لإعادة كتابة رؤية جديدة للعالم،
بدل الصراع بين العالم الحُر والعالم الشيوعي،
يبقى فيه صراع جديد
يبرر الاستعمار والإمبريالية الأمريكية.
واللي حصل، إن مجموعة
من السياسيين والخبراء والضباط المتقاعدين،
كانوا على علاقات مختلفة
بحزب "الليكود" الإسرائيلي المحافِظ،
هما اللي طوروا في مراكز الأبحاث المختلفة،
المفاهيم الجديدة للنظام العالمي الجديد دا،
والمفاهيم دي كانت زي "الخطر الإسلامي"،
و"صراع الحضارات"
و"الحرب الوقائية العالمية".
المفاهيم دي كلها
بتفترض إن التهديد الجديد دا
ما بقاش الشيوعيين، وإنما "الإرهاب الإسلامي"،
وبناءً عليه، فـ"أمريكا" محتاجة
تحمي العالم من التهديد دا،
وللسبب دا كمان، فـ"إسرائيل" والقضية الفلسطينية
موجودين في قلب الصراع دا
كخط المواجهة الأول
بين العالم الغربي وبين "الإرهاب الإسلامي"!
عشان كدا، مع وصول حزب "الليكود" للسُلطة،
مع "بنيامين نتنياهو" وعصابته في سنة 1996،
بقت السياسة الإسرائيلية تجاه الفلسطينيين
أقرب لمختبر محلّي
لاستراتيجيات اليمين العالمي عمومًا،
بهدف فرض هيمنة "أمريكا" وحلفائها
في النظام العالمي الجديد دا،
اللي بيفصل
بين "العالم المتحضر" و"الإرهابيين".
مش محتاج هنا أفكّرك إن الجدار العازل
اللي بنته "أمريكا" في عهد "ترامب"،
عشان يحد من الهجرة غير الشرعية
من "المكسيك" في 2017،
هو استنساخ لفكرة "إسرائيل" في 2002
عن جدار عازل بينها وبين الأراضي الفلسطينية.
في الحالتين،
المفروض إن الجدار دا يفصل بين عالمين،
عالم الغرب اللي بيحارب "البرابرة"
وبيحميه تحالف جيوش عملاقة
وليه كل الحقوق الإنسانية،
وعالم آخر مرتبط بـ"محور الشر"،
زي ما سمّته إدارة "بوش"،
اللي هي الدوَل الخارجة عن القانون،
والمتمردة على النظام الدولي،
واللي بتحمي "الإرهاب"!
وفكرة الحرب الوقائية نفسها،
اللي هي استخدمتها "أمريكا"
لتبرير حرب "العراق" مثلًا،
بزعم إن عندها سلاح نووي،
كانت موجودة في قلب السياسة الإسرائيلية
اللي بدأت من عهد
رئيس الوزراء الإسرائيلي "آرييل شارون"،
اللي بدأ شن
حروب وقائية مستمرة ضد الفلسطينيين،
مش بس لأنهم أعداء،
لأ، لمجرد إن بقاءهم
بيمثّل تهديد وجودي لـ"إسرائيل" نفسها!
"فلسطين" هنا، كأنها الخط الأول للمقاومة،
مش بس عشان بترفض الفصل دا،
اللي هو بين "العالم المتحضر"
وبين "الإرهاب"،
لكن كمان عشان بتشوف
إن من حقها تتبنى قِيَمها الخاصة،
ورؤيتها للعالم برة عن حضارة
الـ"بييسي" و"ماكدونالدز" بتاعتهم دي.
وبلاش صواريخ "سام" يا سيدي،
خُد "عيّاش 250"!
لغة المقاومة اللي زي كدا،
اللي هي شعوب بتقاوم
قوى عسكرية ضخمة جدًا وغير محدودة،
بتبقى هي العقبات الأساسية
قُدّام هيمنة النظام دا بالكامل على العالم،
زي ما شُفنا، الهيمنة دي مثلًا،
بتتعطل في حرب "العراق"،
وباستمرار في "فلسطين"،
اللي هي دايمًا في الخط الأول للصراع دا.
الصحفي والباحث الأسترالي
"أنتوني لوينشتاين"،
في كتابه "المختبر الفلسطيني"،
بيورّينا جزء تاني كمان من القصة دي،
ازاي إن "إسرائيل"
بتستخدم "فلسطين" كحقل تجارب،
لتسويق منتجاتها
في صناعة الأسلحة والتكنولوجيا العسكرية،
والأسلحة دي بعد كدا بتتباع
بعد ما تثبت فعاليتها قُدّام الفلسطينيين،
عشان تاخدها أنظمة ودوَل تانية،
تستخدمها برضه ضد شعوب ومعارضين تانيين،
وتعمل بيها
جرائم وإبادات جماعية حوالين العالم.
خلال الاحتلال الإسرائيلي
الممتد لحوالي 75 سنة دا،
قدرت "إسرائيل" إنها تطور
مجموعة من الأدوات والتقنيات،
اللي تخلّيها تحافظ على الاحتلال دا،
منها تقنيات مراقبة، زي الجدران الذكية
وتكنولوجيا التعرف على الوجوه،
ومنها أسلحة ومسيّرات،
وغيرها من الأدوات اللي بتُستخدَم
في التحكم في الفلسطينيين وإخضاعهم،
وفي السنين الأخيرة، "إسرائيل" طورت
برنامج تجسس مشهور اسمه "بيجاسوس"،
اشترته كتير من الإدارات الحكومية في العالم،
سواءً بتحكمها أنظمة ديكتاتورية أو ديمقراطية،
ما فرقتش مع حد!
البرنامج دا يقدر يخترق أجهزة الـ"موبايل"
سواء كانت "أندرويد" أو "آيفون"،
بدون علم الشخص صاحب التليفون،
وممكن حتى يستخدم الكاميرا والـ"مايك"،
من غير ما صاحب الـ"موبايل" ياخد باله،
وبالتالي، حياتك كلها كصحفي،
أو لو انت عامل في مجال حقوق الإنسان مثلًا،
أو حتى لو مواطن عادي،
ممكن تبقى في خطر،
لو حد عنده القُدرة دي، حب يستخدمها ضدك،
ودا كان واحد من التطبيقات
اللي اتجرّبت على الفلسطينيين،
وبعد كدا،
اتباعت لحكومات كتير حوالين العالم.
ورغم إنه مش سلاح مباشر،
لكنه أخد اهتمام كبير،
بسبب استخدامه في اغتيالات
وفي محاصرة نشطاء حقوق إنسان.
فكرة تجربة الأسلحة دي
في المعارك بغرض تسويقها،
مش اختراع جديد
أو حكر على "إسرائيل" لوحدها، لأ،
"أمريكا" عملته قبل كدا برضه
في "العراق" و"أفغانستان"،
لكن "إسرائيل" بتعمل دا باستمرار أكتر بكتير،
وبشكل مُعلَن ومعروف،
والسبب ببساطة 
إن تحت إيدها لأكتر من نُص قرن،
شعب أسير من 5 مليون فلسطيني
في "الضفّة" وفي "غزّة".
وعشان كدا، "إسرائيل"
ممكن تكون آه بتيجي في المركز التامن،
في ترتيب أكتر الدول
اللي بتتاجر في الأسلحة في العالم،
لكن لمّا تحط في الاعتبار
حجم "إسرائيل" وعدد سكانها،
هتلاقي إنتاجها للسلاح يُعتبر ضخم جدًا جدًا،
بصورة ما لهاش أي مثيل في العالم،
وعشان كدا، قدرت تبيع تقنيات دفاعية
لأكتر من 130 دولة،
يعني أغلب العالم كله تقريبًا.
وطبعًا بيكون من بينهم
أسوأ الأنظمة القمعية في الكوكب كله.
و"إسرائيل" مش بس بتبيعلهم الأسلحة دي،
لأ، دا كمان بتدرّبهم على استخدامها،
زي ما حصل في "تشيلي"
في عهد "بينوشيه"،
ومع باقي الأنظمة القمعية
في "أمريكا اللاتينية" في السبعينات والتمانينات،
زي "جواتيمالا" مثلًا،
واللي نظامها ارتكب
إبادة جماعية للسكان الأصليين،
بسلاح وتدريب إسرائيلي،
وكمان، صدّرت أسلحة لنظام "ميانمار"،
أثناء ما كان بيمارس إبادة جماعية
ضد شعب الروهينجا.
وفي الـ5 سنين اللي فاتوا بس،
كانت "إسرائيل" بتبيع أنظمة تجسس
ومعدّات دفاعية لـ"الاتحاد الأوروبي"،
عشان يستخدمها في وقف تدفق المهاجرين،
ودا باستخدام المسيّرات الإسرائيلية
اللي بقت بتحوم فوق "البحر المتوسط"،
عشان تراقب المراكب
اللي شايلة لاجئين عرب وأفارقة.
وبالإضافة لكل دا، لو ما كانش كفاية يعني،
فـ"إسرائيل" كمان كانت من الحلفاء الرئيسيين
لنظام الفصل العنصري في "جنوب أفريقيا"،
وفضلت آخر حلفاء النظام دا،
حتى بعد ما العالم كله نبذ "جنوب أفريقيا"،
دا طبعًا قبل ما ينتهي الفصل العنصري
في التسعينات.
ودي ما كانتش بس علاقة عسكرية،
لأ، دا كمان كان
تقارب "أيدولوجي" وإعجاب مُتبادَل،
بين دولتين كل واحدة شايفة نفسها في التانية،
ومعجبة باللي بيعمله
في الشعب اللي بيضطهده،
وطبعًا بيتعلّموا من بعض،
وفي ذهنهم، إن هما الاتنين بيخوضوا
"حرب الحضارة ضد الشعوب الهمجية"!
عشان كدا، وصف "حيوانات بشرية"،
اللي استخدمه وزير الأمن الإسرائيلي
بعد 7 أكتوبر، ما كانش برضه بدعة جديدة،
لأنه من سنة 82،
رئيس الوزراء الإسرائيلي وقتها "مناحم بيجن"،
وصف الفلسطينيين بإنهم
"وحوش تمشي على قدمين"،
وفي 2001، الرئيس الإسرائيلي "موشيه كاتساف"
قال عنهم إنهم...
وكذلك، "شارون" في 2004،
كان شايف إن السلام مستحيل يتحقق
غير بالسيطرة على "أعداء الإنسانية"!
عشان كدا، مش غريبة خالص، صديقي الإنسان،
إن "إسرائيل" بقت مصدر إلهام رئيسي
لكل حركات القومية العِرقية في العالم،
حسب كلام "أنتوني لوينشتاين" برضه.
لاحظ ازاي مثلًا دولة زي "الهند"
لمّا يحكمها رئيس وزراء أصولي ومتطرف،
زي "ناريندرا مودي"،
هتلاقي بيتكلم بإعجاب كبير جدًا
عن اللي عملته "إسرائيل" في "الضفّة الغربية"،
وعايز يعمل زيه في إقليم "كشمير"،
اللي أغلبيته مسلمة،
بإنه يجيب أعداد كبيرة من الهندوس
عشان يستوطنوا أراضي "كشمير"،
دا بيخلّي العلاقة بين "الهند" و"إسرائيل"
تبقى أقوى بكتير مما كانت عليه أصلًا،
لأنهم دلوقتي متفقين تمامًا
على الأهداف والتقنيات.
وبتفكرنا برضه
بعلاقة "إسرائيل" بـ"جنوب أفريقيا"،
أيام الفصل العنصري، زي ما كنت لسة بأحكيلك.
زائد طبعًا إن "الهند" هي أكبر مستورد
للسلاح والمعدّات الدفاعية وأنظمة التجسس
وجدران الفصل الذكية من "إسرائيل"،
ودي طبعًا كلها حاجات
اتجربت الأول على الفلسطينيين.
صديقي الإنسان، حرفيًا انت لو بصيت
على أي كارثة بتحصل في العالم النهاردة،
ليها علاقة بموضوع صراع الحضارات دا،
هتلاقي إنها بطريقة ما، غالبًا يعني،
ليها ارتباط بـ"إسرائيل"،
يعني، تكنولوجيا مراقبة الحدود الأوروبية،
تكنولوجيا إسرائيلية،
أبراج المراقبة
على طول الحدود الأمريكية المكسيكية،
صناعة إسرائيلية، من تصميم شركة "إلبيت"،
اللي هي واحدة
من أكبر شركات السلاح في "إسرائيل".
بل إن الشركة دي نفسها
بتزوّد "أمريكا" ودوَل أوروبية
بمسيّرات "هيرمز" لمراقبة الحدود،
وهي نفس المسيّرات اللي بتستخدمها "إسرائيل"،
في "غزّة" وفي جنوب "لبنان"،
وبعد ما كانت "أمريكا" بتتباهى
في عهد "ترامب"
بإنها هتبني جدار فصل عنصري حقيقي،
بينها وبين "المكسيك"،
بقت الخطة بناء جدار رقمي بتقنية عالية،
برضه اعتمادًا على تكنولوجيا إسرائيلية.
الباحث الإسرائيلي "إيال وايزمان"
في كتابه "أرض جوفاء:
الهندسة المعمارية للاحتلال الإسرائيلي"،
بيكشفلنا ازاي "إسرائيل"
بتستعمل الهندسة المعمارية
كأداة قمع وسيطرة
على الأراضي الفلسطينية،
وازاي الاحتلال بيحوّل السلوك الاستيطاني
عشان يخلّيه يبان كأنه سلوك إنساني طبيعي
بيميل للتوسع والسكن في أماكن حيوية،
زي قصة مستوطنة "ميجرون"،
اللي اتبنت في "الضفّة الغربية"،
واللي بحسب اتفاقية "أوسلو"،
هي أراضي فلسطينية،
المستوطنة دي بدأت بإن "إسرائيل"
بَنِت برج تليفونات على تَلّة،
فالبرج بقى محتاج حارس،
فالحارس جاب عيلته تعيش معاه،
وهوبّ، واحدة في التانية، بقى فيه مستوطنة!
فالاحتلال بدأ يمدها
بالميّه والكهربا والصرف الصحي،
وادّاها تراخيص عادي،
مع إنها في النهاية فوق أراضي فلسطينية!
الاستراتيجية دي بعد كدا بقى ليها اسم،
بيقولوا عليها "برج وجدار"،
يعني، ابني برج وجدار صغير، وهاتلك حارس،
وبعدين الخيط هيكُرّ لوحده،
وبعد شوية، يبقى فيه مستوطنة.
والاستراتيجية دي لعبت دور مهم جدًا
في التوسع الاستيطاني في "إسرائيل"،
ولعبت دور تاريخي في تنظيم المهاجرين اليهود
في تعاونيات زراعية،
اللي هي اسمها الـ"كيبوتس".
"وايزمان" بيقولّنا
إن الـ"كيبوتسات" الإسرائيلية دي في "الضفّة"
بتبقى شبه ثكنات عسكرية كبيرة،
أو أقرب للحصون الإقطاعية في "أوروبا"،
اللي هي مناطق غنية محمية
وبتضمن كامل حقوق الناس اللي جواها،
لكن على حساب تدمير أي حاجة برّاها،
وتحويل حياة الفلسطينيين لجُزُر مغلقة
بالحدود والحواجز ونقط التفتيش،
"الأمم المتحدة" في أحد تقاريرها
بتقول إن المستوطنات الإسرائيلية في "الضفّة"
دمرت أكتر من 20% من الأراضي الزراعية،
وبكدا، نكون جينا
لمربط الفرس، صديقي الإنسان،
وهو إن وجود "إسرائيل" في العالم عمومًا،
هو داعم وضامن
لاستمرار وجود الفاشية بكل أشكالها!
في كتابه "الفاشية المتأخرة"،
بيقول الباحث والأكاديمي
الإيطالي "ألبرتو توسكانو"،
إنه الفاشية بالتعريف هي...
واستغلال الخلافات الاجتماعية والاقتصادية
الموجودة في المجتمع،
علشان تخلق شعور زائف بالوحدة
للترويج لـ"أيدولوجيات" قومية،
قايمة بالأساس على العنصرية
وكره واحتقار الآخر واستباحته.
الفاشية الإيطالية على سبيل المثال،
في عهد "موسوليني"،
استغلت الحنين للماضي
عشان تقدّم صورة مثالية عن أُمّة قوية مُوحَّدة،
بتعتمد على نقاء العنصر الإيطالي،
ودا يدّيها الحق
في إن هي تتوسع عن طريق العنف،
والحق في تدمير كل ما هو غير إيطالي،
لأنه، بالنسبالها، في مرتبة أدنى أو أقل.
بحسب "توسكانو"،
فأشكال الفاشية في زمننا المعاصر بتتغير،
لكنها لسة بتستند لنفس المبادئ الأساسية،
وصعود اليمين المتطرف
اللي انتشر في الـ20 سنة الأخيرة،
مش بعيد خالص عن المبادئ الفاشية دي،
سواء من ناحية تعزيز
فكرة الهوية النقية لدرجة العنصرية،
أو الحرب المُعلَنة على اللاجئين
اللي بتحتقرهم وبتوصمهم.
بحسب الفيلسوف الفرنساوي "ميشيل فوكو"،
فالنازية مثلًا،
ما ادّتش الأفراد العاديين أي مزايا مادية،
لكن ادّتهم الإحساس بالسُلطة،
إنه بمجرد انضمام فرد للنظام النازي،
سواءً بانضمامه للجيش
أو بتسجيله في الحزب مثلًا،
فدا بيدّيله شعور إن من حقه
يقتل جاره غير النازي، ويستولي على بيته،
وإن كانت في نفس الوقت، بتزرع في الفرد دا
شعور بالعجز والذل
قُدّام مؤامرة كبيرة مش مفهومة،
الفاشية بس هي اللي تقدر تنقذه منها.
اليمين المتطرف الحالي برضه،
دايمًا بيستخدم فكرة الحنين للماضي
بوصفها "يوتوبيا"،
فمثلًا، زعيمة حزب التجمع اليميني
في "فرنسا"، "ماريان لوبان"،
دايمًا بتحيل الفرنساويين
على فترة التلاتينات في القرن الـ20،
على أساس إن دي يعني
فترة ازدهار العُمّال والصناعة في "فرنسا"،
قبل قدوم اللاجئين والأقليات الغير فرنسية،
ودا بحسب دراسة نشرها الباحث "جون كولينز"
بعنوان "(فلسطين) العالمية:
صِدام العصر الحالي".
فلو كانت "فلسطين" هي مختبر للإمبريالية،
فهي كمان بالعكس ممكن تكون المكان
اللي يبقاله تأثير عالمي
في مقاومة نفس الإمبريالية دي،
لأنه لمّا نفكر في الموضوع
من زاوية الإمبريالية والفاشية،
هتلاقي إن بطريقة ما
أغلب سكان العالم هما فلسطينيين،
منفيين عن حقوقهم
ومُستَبعدين من النظام العالمي المهيمن،
اللي بيوصّل السياسة لطريق مسدود.
"فلسطين" ما ينفعش تفضل
مختبر للدمار وعدم الاستقرار،
لكن كل حركة تجاه تحرير "فلسطين"،
هي مثال قوي لعالم هو نفسه محتاج لتحرير
من هيمنة متوحشة في اتجاه واحد،
بتقسم العالم لـ"أخيار" يستحقوا كل حاجة،
و"أشرار" منفيين ومُهمَّشين،
ما يستحقوش، من وجهة نظر الهيمنة دي،
غير الدمار.
وإذا كنت بدأت معاك
كلام النهاردة، صديقي الإنسان،
بصدمتنا من نفاق الغرب،
فتقسيمة الناس لـ"أخيار" و"أشرار"،
كانت كمان بتستبعد الفلسطينيين
من قيم الصوابية السياسية،
اللي "هوليوود" بقالها كام سنة قارفانا بيها!
وثقافة الإلغاء دي،
اللي كان الغرب بيستخدمها في السنين الأخيرة،
عشان يعني، قال إيه، يكرّس العدالة،
أحداث 7 أكتوبر
أثبتت إنها متكرسة لناس بعينها،
وسقطت قُدّام الاختبار،
لأنها استخدمتها بشكل واضح
ضد الشعب الفلسطيني،
ولإسكات الأصوات
اللي بترفض السردية الإسرائيلية!
كأن الصوابية السياسية هنا
مجرد ألعاب لغوية بيفرضها النظام المهيمن.
فبعد كل اللي عمله جيش الاحتلال
من إبادة وقتل للأطفال وهدم البيوت
واستخدام الناس كدروع بشرية
وانتهاكات حقوق الإنسان،
بيتحرّم انتقاد "إسرائيل"
من خلال تهمة واحدة بس، وهي "معاداة السامية"،
حتى لو وصل الأمر
لوصف الفلسطينيين بـ"الحيوانات" و"أبناء الظلام"!
في المقابل، هتركّز وسائل الإعلام الغربية
على مجموعة معيّنة
من خصائص حياة الفلسطينيين،
اللي بتتعارض مع قِيَم الصوابية السياسية،
زي وضع المرأة
ووضع أصحاب الميول الجنسية المختلفة
ونموذج التدين اللي بيسهّلهم ربط المقاومة
بـ"الإرهاب" والإسلاموفوبيا،
عشان يحرمهم من الاحترام والاعتراف والتعاطف،
وتتوجه ثقافة الإلغاء
لحرمان أي مؤيد للقضية الفلسطينية من منصبه،
وشن حملات لوصمه،
بطريقة أقرب لروح محاكم التفتيش
اللي بتحمي أعمال العنف للمعتدي،
وتحرّمها على المُعتدَى عليه،
وعن طريق السيطرة
على القاموس اللغوي للصوابية السياسية،
بتتحول المطالبة بوقف إطلاق النار في "غزّة"
لتهمة ممكن تؤدي للإقالة من الوظيفة!
زي ما حصل لـ"ديفيد فلاسكو"
رئيس تحرير مجلة "أرتفورم"،
اللي اتفصل بتهمة "معاداة السامية"،
والتحريض على "الإرهاب"،
وبسبب هتاف كان المفترض والطبيعي
إنه يكون قمة الـPolitical Correctness،
زي "أوقفوا الإبادة الجماعية"
اللي بقى هتاف غير قانوني في "برلين"!
واتنين من رؤساء الجامعات الستات،
اللي هما "ليز ماجيل"،
رئيسة جامعة "بنسلفانيا"،
و"كلودين جاي" رئيسة جامعة "هارفارد"،
بيضطروا للاستقالة بعد حملات ترهيب
اتهمتهم بـ"معاداة السامية"!
كتير من اللي بيحصل
في العالم دلوقتي، صديقي الإنسان،
من صعود اليمين
ورجوع الحركات الفاشية والعنصرية،
بيفكرنا إن "إسرائيل" ببساطة
مش مجرد دولة بتمارس الاحتلال ضد شعب أعزل،
هي بتعمل كدا فعلًا،
لكن هي كمان أكتر من كدا،
هي نموذج مُصغّر لوضع العالم كله،
اللي بتحاول فيه مجموعة من الدول
إنها تفرض هيمنتها المُطلَقة،
وفي سبيل دا،
بتبص لأي حد تاني على إنه فلسطيني،
ناس أقل، بدون حقوق،
وأي مقاومة منهم للهيمنة دي،
تُعتَبر "إرهاب".
