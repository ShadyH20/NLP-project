ها؟ جاب صورة؟
ولا صوت!
بأقولّك إيه، أنا مش مرتاح
للراجل اللي اسمه "بَرَكة" دا!
بوّاب ازاي؟ دا بيمشي وهو نايم!
والله يا أخويا
أنا كنت مدوّر العمارة دي زي الساعة،
ومن غير بوّاب.
بس ماشي،
أنا بقى هأسيبلكم "مدحت"،
عشان تترحموا على أيامي.
والنبي قبل ما تتقنعر بس كدا،
اعدل الطرحة، أحسن نُص صلعتك برة!
المهم...
"بَرَكة" دا هيعرف يجيبلنا
حَد يشغّلنا الـ"ماتش"؟
في دي بقى أنا متأكد،
دا هيجيبلك أول مين سرق وصلة
في الوطن العربي والـMiddle East!
يا عم "بَرَكة"،
يا عم "بَرَكة"، قُلتلك 100 مرة،
ابقى خبّط على الباب قبل ما تدخل!
افرض قاعد براحتي يا جدع!
لا مؤاخذة يا بيه!
ما أعرفش إن الست الوالدة هنا.
المهم، جِبت الراجل؟
- إيوة يا بيه.
- دخّله.
يا باشمهندس!
يا باشمهندس!
"أشرف شَبَكة".
بأوصّل أي شَبَكة.
تخصص قرصنة...
"نايل سات"، "بدر سات"، "عرب سات"،
"نايل سبورت"، "أون سبورت"، "مترو سبورت".
وبأكره حاجتين،
الكلام الكتير والتردد.
مع إن التردد دا شُغلتك!
وما بأحبش الهزار كمان!
هو مش دا عم "شلبي"؟!
لأ، لأ، مش هو.
لأ، هو، أنا عارفه!
أنا ركّبتله "الأوروبي" في 2009.
"ماتشات".
المهم، نشوف شغلنا،
هو فين بقى التليفزيون؟
دا؟!
انت عايز الـ"ماتش" يشتغل على دا؟!
دا "لوكا فوتر" ذات نفسيته
لو عرف إن وشه هيشتغل على التليفزيون دا،
هيرجع دوبلير لـ"فيروز"!
هو انت يا ابني مش قُلت "ما بأحبش الهزار"؟
بس بأحب التحدي.
اتفضل اتحدى!
مش دي كاميرا العمارة؟
يا خراشي!
مش دي كاميرا العمارة؟
معلش يا جماعة، آسفين! مش هي دي، لأ. مش هي.
كاميرا الشارع عندي...
بروفة اللبس...
الـ"ماتش" أهو!
إيه الصورة المعفنة دي؟!
هو "برناردو سيلفا" ولّا "عز الرجال"؟!
لا يا باشا، دا كدا المشكلة
في التليفزيون بتاعكم، مش فيا.
أنا كدا الحساب 1730 جنيه.
حساب إيه؟!
Ticket الـ"ماتش"؟!
حساب الجهاز اللي أنا ركّبته
على التليفزيون يا باشا.
التليفزيون كلُّه بـ25 جنيه يا ابني!
وبعدين، خُد الجهاز بتاعك دا ليكون بيصورنا!
يا باشا، أنا لو عايز أصوّرك، هأصوّرك،
أنا كلُّه معايا في الشنطة داهي
الـ"كُوكَل كروم" كلُّه والـ"هيستوري" معايا!
بس، أنا ممكن آخد المعاينة.
المعاينة بس يعني، 2000 جنيه.
طب ما تاخد التليفزيون دا، وتدّيني 35 جنيه.
طب ما نحلّها،
وتنزلوا كلكم تتفرجوا على الـ"ماتش" عندي.
انت عندك تليفزيون أصلًا يا عم "بَرَكة"؟
إيوة، أمّال إيه؟!
دا عندي "آرتر"، "سمارت"، 52 بوصة.
يا عم "بَرَكة"، انت أوضتك كُلّها 52 بوصة!
اتّكل على الله يا عم "بَرَكة"،
وخُد القرصان دا معاك!
قرصان؟! انت كدا متردد.
وأنا ما أحبش التردد!
ها، الكلام على إيه يا عم "بَرَكة"؟
تعالى بس، وأنا هأحاسبك.
تعالى.
ماشي!
- إيه؟
- عندك "انستابيه"؟
لأ، عندي "فالفيردي".
طب تعالى بس برّة!
إيه يا عم "بَرَكة" الكلام دا؟!
عيّل غِتت!
بس كنت عايزه يسيبلنا جهاز البروفة دا شوية!
ما فيش فايدة!
صديقي الإنسان،
لو جيت تبص على إحصائيات الانتحار
في دول زي "ألمانيا" و"النرويج"
و"الدنمارك" و"فرنسا"، على سبيل المثال يعني،
بتلاقي حاجة غريبة جدًا،
إن معدّلات الانتحار
ممكن تزيد أو تقل في سنين معيّنة،
مش عشان فيه أزمة سياسة مثلًا
أو اجتماعية ضخمة، لا سمح الله،
لكن علشان مُنتخَبات الدول دي،
اللي هي مُنتخَبات الكورة يعني،
كسبت بطولات أو خسرت بطولات.
الصحفيين الرياضيين
زي "سايمون كوبر" و"ستيفان زيمانسكي"
بيحكولنا في كتابهم "اقتصاديات كُرة القدم"
عن دراسة اتعملت سنة 1996،
ولقت إن في "ألمانيا" مثلًا وقتها،
متوسط حالات الانتحار في الظروف العادية
كان تقريبًا 787 راجل، و329 ست، كل شهر.
لكن الأرقام دي بتزيد في السنين
اللي المنتخب فيها مش بيشارك في بطولات،
وبتقِلّ، لو المنتخب كسب بطولة،
زي ما حصل في شهر يونيو كدا من نفس السنة،
لمّا "ألمانيا" فازت بكاس الأمم الأوروبية.
نفس الدراسة دي اكتشفت
إن مشاركة "النرويج" في كاس العالم في 1994،
أنقذت 19 شخص من الانتحار،
حسب معدّلات الانتحار السنوية.
ونفس الكلام دا، لمّا "الدنمارك" فازت
بكاس الأمم الأوروبية في 1992.
"كوبر" و"زيمانسكي" بيقولولنا
إن مش دي الدراسة الوحيدة
اللي طلّعت النتايج دي،
فيه دراسة تانية كمان عملتها جامعة "أكسفورد"
لقت إن فوز "فرنسا" بكاس العالم في 1998
ساهم في تخفيض معدّلات الانتحار
10% مرة واحدة.
بخصوص إن احنا جبنا
سيرة "سايمون كوبر"، صديقي الإنسان"
عايز أوجّه رسالة للصحفي
والـ"يوتيوبر" الرياضي
الراجل اللي عرّفنا على "سايمون كوبر"،
"لؤي فوزي"،
وأقولّه من مكاني هذا،
حاول تشوفلك شغلانة تانية يا أستاذ "لؤي"،
لأن زي ما انت شايف كدا،
الشغلانة ما تساعناش!
مش عارف ليه، صديقي الإنسان،
وأنا بأقرا الإحصائيات دي
افتكرت واحد "يوتيوبر" تاني،
بأحبه جدًا، وأغلبنا يعرفه، اسمه "مروان سرّي"،
الراجل من أول الموسم اللي فات،
كان بيراهن على فوز "أرسنال"،
فريقه اللي بيحبه وبيشجعه طول عمره،
بالدوري الإنجليزي،
وسافر حَضَر "ماتشات"،
وصوّر "فلوجات" من هناك،
ولحد آخر لحظة،
وقت تفوق الـ"سيتي" في النقاط،
راهن "مروان"
على تعثُّر الـ"سيتي" قُصاد "ويستهام"،
وسافر يحضر
"ماتش" "أرسنال" قُدّام "إيفرتون"،
على أمل إنه يحتفل بالبطولة معاهم في الملعب،
وطبعًا، الموضوع دا زوّد اكتئابه، Two Two!
لأن فريقه قعد سنين طويلة ما بياخدش بطولات،
ومش بس كدا، دا بقاله موسمين
بيبقى خلاص هياخد الدوري،
والـ"سيتي" يلحقه على آخر لحظة.
وكله بسبب الثعبان الأقرع
اللي اسمه "بيب جوارديولا"!
وبدأت أفكر إن ازاي الفريق اللي بتشجعه
ممكن يبقى للدرجادي سبب في سعادتك،
وفي نفس الوقت، هو هو سبب تعاستك.
هل تفتكر انت، صديقي الإنسان،
إن "مروان" يقدر يتخلّى عن الفريق
اللي قعد سنين طويلة من حياته بيشجّعه،
عشان بقاله مثلًا 20 سنة ما بياخدش الدوري؟
ويقرر إنه يحوّل انتماءه، ويشجع
فريق تاني بيكسب، مثلًا، زي "مانشستر سيتي"؟
أنا، بصراحة، شايف إن الموضوع مستحيل.
مع إن الكورة في النهاية يعني
ما هي إلا نشاط ترفيهي،
بنتفرج عليها عشان نتبسط
ونشجع اللعبة الحلوة،
ونحس بمتعة الفوز،
على الأقل يعني، من وقت للتاني.
مش بس كدا،
الفريق اللي انت بتشجعه وبتحبه،
انت غالبًا أصلًا شجعته وحبيته أول مرة
في وقت كان بيكسب فيه وبيلعب حلو،
يعني مثلًا،
كل أصحابنا اللي بيشجعوا "أرسنال"،
على الأغلب متعلّقين بـ"أرسنال"،
من ساعة ما جه المدرب الفرنسي الكبير
"أرسين فينجر" سنة 1996،
واللي عمل مواسم تاريخية مع الفريق
وكسب الدوري 3 مرات
من ساعة ما بدأ تدريب الفريق.
وقدّم كورة شكلها جميل ومختلف.
وبعدين، عمل معجزة في موسم 2004/2003
لمّا كسب الدوري من غير ما يخسر ولا "ماتش"،
واتسمّى الدوري بتاعه دا
بـ"دوري اللاهزيمة".
آدي الأمجاد ولّا بلاش!
ودا كان بفريق من اللعيبة الشباب،
زي "أشلي كول" و"باتريك فييرا" و"تيري هنري"،
وبقيادة لعيبة كبار محبوبين،
زي "بيركامب" مثلًا.
الجيل دا من "أرسنال"
خلّى ناس كتير أوي تتعلق بالفريق وتحبه،
كانت لحظة سحرية في حياة مشجعين كتير،
لأن الفريق كان بيكسب وبيقدّم متعة حقيقية.
لكن اللي حصل بعد كدا،
إن تشجيع "أرسنال" اتحول من متعة، وبقى ورطة،
لأن الفريق قعد من 2007
ولحد السنين اللي فاتت دي،
حاله يصعب على الكافر!
الفريق اتحول وبقى محل سخرية
حتى من مشجعينه نفسهم!
ونجوم الفرقة اتباعوا،
وجه مكانهم لعيبة أصغر وأقل في الإمكانيات،
لحد ما الفريق يا دوب بدأ يفوق أهو
على موسم 2020/2019.
إيه اللي يخلّي حد كان بيشجع الفريق دا
وقت ما كان بيلعب كورة حلوة فعلًا
وبيحقق بطولات،
يفضل يشجعه وهو بيعاني
10 سنين أو أكثر من الانحدار؟
تخيل، صديقي الإنسان،
إنك تقعد 10 سنين من حياتك
بتشجع فرقة بتنكد عليك بس!
طب لو كانت كورة القدم
هي فعلًا نوع من أنواع الترفيه،
ممكن حد يفهّمني فين الترفيه في كدا؟!
ما تشجع فرقة بتكسب يا ابني!
روح شجّع "مانشستر سيتي"،
اللي معاها دلوقتي أهم مدرب في العالم،
وفلوس بالكوم، تشتري أي لعيب يعجبها،
وبقالها شوية حلوين كدا
شِبه محتكرة الدوري الإنجليزي، بتاخده كل سنة.
الموضوع عامل زي ما يكون
الانتماء الكروي دا انتماء حقيقي
لا يختلف مثلًا عن الانتماء للوطن أو للعيلة،
أو حتى عن انتمائك لدين معيّن.
في هرم "ماسلو" الشهير
لترتيب الاحتياجات البشرية
الحاجات الاجتماعية
اللي هي زي الإحساس بالحُب والانتماء
بتيجي مباشرةً بعد الحاجات الجسدية،
اللي هي زي الأكل والشرب.
ورغم إن هرم "ماسلو" دا قديم دلوقتي،
ويُعتبَر فيه مشاكل ونواقص كتير يعني،
لكنه بيدّينا فكرة
عن إنه أد إيه الشعور بالانتماء دا
حاجة أساسية في حياة الإنسان،
وإن الواحد بيدوّر على العلاقة
اللي بتحقق وجوده الاجتماعي
وتدّيله المعنى اللي تتمركز حواليه حياته.
بالمعنى دا، فالانتماء لمجموعة
بيربطها كيان بتشجعه وبتدافع عنه،
زي فريق كورة كدا مثلًا،
ممكن يبقى بيفسّر علاقتنا باللعبة،
وبيورّينا احنا ليه دايمًا طول الوقت
ممكن نبقى بنشجع فرقة بتخسر،
مش فِرَق بتكسب بس.
"إدوارد هيرت"، الأستاذ في قسم
العلوم النفسية والدماغية في جامعة "إنديانا"،
اللي عمل أبحاث
على ولاء مشجعين كورة القدم لفِرَقهم، بيقول،
إن انتصار فريقنا بيكون دايمًا
امتداد لهويتنا الذاتية،
وبيدّينا شعور باحترام الذات من خلال علاقتنا
حتى لو من بعيد أوي بأشخاص ناجحين،
زي ما بنبقى فخورين ساعات
إن احنا من نفس البلد بتاعة حد مشهور أو ناجح.
لكن "هيرت" بيقول كمان إن التشجيع
بيشمل المشاعر الوحشة كمان،
وإن حتى المشجعين المتعودين
على هزيمة فِرَقهم،
بيعانوا لمّا بيخسروا،
لكن المعاناة دي بتتحول بالنسبالهم،
لنوع من الولاء والألم المُشترَك
مع أشخاص آخرين،
والترابط عن طريق التعاطف مع شيء بيتجاوزنا،
أو شيء أكبر مننا بكتير،
اللي هو كيان أو فريق بيلبس "تي شيرت" معيّن
وعنده تقاليد معيّنة في اللعب.
وهنا، بنبدأ ندرك إن فيه مشكلة حقيقية
في الطريقة اللي احنا بنشوف الكورة بيها،
زي ما يكون فيه صراع داير طول الوقت
ما بين اللعبة باعتبارها ترفيه،
زيها زي مسلسلات رمضان مثلًا،
أو مصارعة المحترفين،
وما بين معنى أعمق للعبة،
بيحقق احتياجات وجودية
عند الناس اللي بتشجعها.
ما فيش شك إن كورة القدم بشكلها الحالي
هي صناعة ضخمة جدًا بأبعاد مرعبة،
والتحول الكبير اللي حصلّها
عشان تاخد الشكل دا،
بدأ في التسعينات، لمّا الدوري الإنجليزي
أخد شكله الحالي الأكثر احترافية،
بعد ما قرر اتحاد كُرة القدم الإنجليزي
إنه يجمّع أقوى 20 نادي في "إنجلترا"
ويدخّلهم بطولة لوحدهم.
اتحولت الأندية لماكينات فلوس
هدفها تعظيم الأرباح،
وفي خلال 5 سنين بس،
17 فريق من أندية الدوري الإنجليزي
دخلوا البورصة،
وأندية زي "مانشستر يونايتد" و"ريال مدريد"
وصلت قيمة علامتهم التجارية لمليارات الدولارات،
وأرباح الـ"فيفا" وصلت لمليارات
من بطولات كاس العالم وبطولات القارات،
وكل سنة، بيرتفع سعر أرخص تذكرة
عن السنة اللي قبلها
بنسبة ممكن توصل في الـ20 سنة الأخيرة
لأكتر من 1000%.
والكورة بدأت تبعد بالتدريج
عن أصولها بتاعة الطبقات العاملة،
وتبقى الـ"ماتشات" واحدة من الطرُق المفضلة
لقضاء الوقت بالنسبة للطبقات الوسطى،
اللي بتروح في الـWeekend
تشوف "ماتشات" الدوري في الاستاد
أو حتى في الـ"بارات" أو القهاوي،
واتحولت الكورة بالتدريج، صديقي الإنسان،
لأكبر تسلية جماهيرية في العالم كلُّه.
قبل 1992، كان الدخل الوحيد للأندية
بييجي من بيع تذاكر الـ"ماتشات"،
لكن دلوقتي المبلغ دا بيمثل نسبة قليلة أوي
بالنسبة لحقوق البث التليفزيوني
وحقوق الرعاية وبيع الـ"تي شيرتات" والذي منه.
النتيجة إن دخل الأندية
اتضاعف أكتر من 50 مرة،
لكن كمان الفَرْق بقى واسع جدًا
بين الأندية الأغنى والأندية الأفقر،
ودا بطبيعة الحال بيخلّي الأندية الأغنى
تفضل أغنى وأنجح،
وبيخلّي الموضوع أصعب على الأندية الأفقر
إنها تدخل المنافسة.
كل دا ممكن يبقى حلو من وجهة نظر الترفيه،
الأندية الأغنى بتصرف أكتر
وبتجيب لعيبة أحسن وتمرنهم أحسن،
ويُفترَض بالتبعية
إن هي تقدّم للجمهور متعة أكبر، كلُّه كسبان.
ويمكن هي دي الفكرة
ورا اقتراح دوري الـ"سوبر" الأوروبي
اللي بيدافع عنه "فلورنتينو بيريز"،
رئيس نادي "ريال مدريد"،
وهو إننا ناخد أقوى 20 فرقة
في "أوروبا" كُلّها،
ونعملّهم مع بعض دوري أوروبي قوي جدًا،
يبقى الدوري دا مقتصر
على الفِرَق الكبيرة بس،
وما حدش تاني يلعب معاهم.
"بيريز" شايف إن عدد الشباب المهتمين
بالكورة في العالم بيقلّ،
ومتوسط أعمار المشجعين عَمّال يزيد،
يعني، الأجيال الجديدة
حماسها لتشجيع الكورة بقى أقل،
وهو شايف إن دا بسبب إن الـ"ماتشات" الكبيرة
أو الـ"ديربيات" اللي بين فِرَق تقيلة فعلًا،
عددها بيكون قليل،
والـ"سوبر" الأوروبي اللي هما بيقترحوه دا
هيخلّي الـ"ماتشات"
اللي بين الفِرَق الكبيرة دي أكبر بكتير،
مقارنةً بعدد الـ"ماتشات" الكتير اللي بتتلعب
ما بين الفِرَق المتوسطة والضعيفة.
آدي فكرة تانية رائعة فعلًا
من وجهة نظر الترفيه،
لو احنا عايزين نتفرج على كورة حلوة،
و"ماتشات" أقوى طول الوقت،
طب ما نعمل كدا،
الأندية الكبيرة والغنية تلعب لوحدها،
وتسيب الأندية المتوسطة والفقيرة دُول
يلعبوا لوحدهم برضه، وما حدش يتفرج عليهم.
بس المشكلة
بالنسبة للي بيشجع كورة، صديقي الإنسان،
إن فيه حاجات هتفضل ناقصة في السيناريو دا.
يعني، بالنسبة لواحد مثلًا بيشجع
أي فريق متوسط أو مش قوي أوي،
فرغم الانتصارات الكتير اللي بتتكرر كل سنة،
بيفضل الأمل يتجدد مع كل موسم،
لأن كُلّ موسم هو بداية جديدة.
مع أول كُلّ موسم وأول كُلّ "ماتش"،
بتبقى اللعبة كأنها صفحة بيضا نضيفة،
ممكن يتكتب فيها معجزات،
ودايمًا فيه شيء سحري في فكرة الـUnderdog،
أو الفريق المُستضعَف،
اللي لو حصل وكسب،
هنحس إن فيه شيء من العدالة في العالم.
عالمة الأنثروبولوجي في جامعة "أكسفورد"،
"مارثا نيوسون"،
بتستشهد بجمهور فريق "ليستر سيتي"
كمثال للمشجعين المخلصين
اللي اتمسّكوا بفريقهم في الحلوة والمُرّة بجد،
بعد ما كان فريقهم مُهدَّد بالهبوط،
ولسة راجع الدوري الممتاز حديثًا جدًا،
حقق في تاني موسم ليه
واحدة من أكبر المفاجآت في تاريخ الرياضة كُلّها،
لمّا أخد الدوري الإنجليزي
من بين عتاولة اللعبة،
حُب المشجعين لفريقهم
وهوسهم بيه وإخلاصهم ليه،
ما اتغيرش لمّا الفريق رجع نزل
دوري الدرجة التانية تاني.
ودا مش افتراض جدعنة منّي، صديقي الإنسان،
دا نتيجة البحث اللي عملته "نيوسون"
على عينة من المشجعين،
تاريخ الخساير المؤلمة المُشترَكة،
ما كانش بيقل أهمية عن متعة الفوز بالدوري
في خلق تجارب تشكيل الذات.
لأن هوية المشجعين دُول
بتتشكّل من خلال الانتصارات والهزايم مع بعض،
مش من خلال الانتصارات لوحدها،
ودا اللي بيتفق معاه
الكاتب الرياضي "سايمون كوبر"،
إن كورة القدم بتدّي الناس حاجة
ما يقدروش يلاقوها في أي مكان تاني،
عشان كدا مفهوم التشجيع
لأغلب المشجعين الحقيقيين
مش بيدور حوالين الفوز،
لكن بيدور حوالين الانتماء لجماعة
ولتجربة مُشترَكة.
مجرد إنك تتكلم حوالين اللعبة
مع صحابك على القهوة،
أو مع ناس بتقابلهم لأول مرة،
بيربط الناس ببعض،
خصوصًا إن الكلام حوالين الكورة
مش محتاج معرفة قوية باللي قُصادك
عشان يكون بداية تعارف.
الأنثروبولوجي الأمريكي "إرنست بيكر"
بيقدّملنا تفسير تاني لعلاقة المشجع بفريقه،
في كتاب "إنكار الموت"،
"بيكر" بيقول إن الإنسان
بسبب خوفه من الموت ومحاولته لإنكاره،
بيكون عنده دافع ناحية تحقيق البطولة
أو الانتماء للأبطال،
لكن أغلبنا في الحقيقة مش أبطال ولا خارقين،
وبالتالي، مش بيكون قُدّامنا
غير مسار بيسمّيه "البطولة الثقافية"،
الواحد مننا في المسار دا
مش بيبقى هو لوحده البطل الاستثنائي،
لكن الجماعة اللي بينتمي ليها
بتكون هي البطل،
والفرد العادي مننا بيكون دوره في البطولة
بيكون دور ثانوي، زي تشجيع النادي كدا.
دا بيفسر برضه ازاي صناعة نجوم الرياضة والفن
بتدّيهم أبعاد ممكن تبقى
أكبر بكتير من حقيقتهم الفردية،
لأننا بنُسقِط عليهم أحلامنا وأمنياتنا
وبنحمّلهم أكبر بكتير من طاقتهم،
وأحيانًا، بيكون دا تعويض لغياب البطولة
في مجالات تانية في حياتنا،
لأن الإحباط هو المفتاح رقم 1
في تشكيل الحركات الجماهيرية.
ولمّا بتختار فريق تشجعه،
بتحس إن انتصاره أو هزيمته
هما انتصارك أو هزيمتك،
ودا اللي بيفسر برضه وصول التشجيع أحيانًا
لدرجة التعصب والهوس والخصومة.
بالطريقة دي،
أنا كواحد مثلًا بأشجع "برشلونة"
بأبدأ أدرك إني في ورطة فعلًا.
لأنه من ناحية، هيكون صعب عليا
أتخلّى عن فريقي اللي بأشجعه،
بعد الرابطة اللي اتبنت بيني وبينه،
اللي هي اتشكّلت
مش بسبب المكاسب بس، صديقي الإنسان،
لكن كمان بسبب الخساير،
وبالإضافة لدا كمان، بقيت بأحس
إني لو بأشجع فريق بيكسب طول الوقت،
فالتجربة مش هتكون كاملة،
هيبقى ناقصها حاجة،
لأن ساعتها إحساس البطولة مش هيكون موجود،
الفريق قوي جدًا وبيكسب كدا كدا،
والمنافسة سهلة،
ما فيش معافرة، ما فيش تعب،
ما فيش مجهول بيتبذل،
وإيمان بالمستحيل
وصراع ضد الاحتمالات القليلة أو حتى المعدومة.
بالمعنى دا، اللي هو كل مشجع كورة
عارفه كويس جدًا،
فاللعبة مش ممكن تكون ببساطة
مجرد صناعة ترفيه
زي ما بيفترض أصحاب النوادي الكبار.
لأن كورة القدم شأن وجودي،
اللي بيحبها، بيحبها لأنها بتخاطب
أعمق منطقة في إنسانيته،
أول ما بنتعرف عليها، عادةً في طفولتنا،
ونفهم قواعدها،
بتقدّملنا عالم مفهوم وواضح بطريقة محددة،
تخلّينا نحس بالاطمئنان
في مواجهة فوضوية العالم.
لأن اللي بيتفرج بيبقى عارف
امتى الكورة تتحسب "جول"،
وامتى تتحسب "فاول"
وامتى تتحسب "أوف سايد"،
وامتى اللعيب دا يستحق الإنذار أو الطرد،
ودي حاجة ممكن تقلل
من الغموض المؤلم لتعقيدات الحياة،
لأنها بتسمحلك تخوض سباق الحياة تاني،
لكن في إطار الملعب والقوانين المُنظَّمة،
بتبقى اللعبة مصدر كبير للدراما
أو الإثارة الآمنة،
في مواجهة عنف الحياة وعشوائيتها من ناحية،
وبرضه في مواجهة نمطيتها وتكرارها
من ناحية تانية.
وكفاية بس عليك إنك تشجع فريقك
على الحلوة والمُرّة،
ويا سلام!
يا سلام لو يعمل معجزة ويكسب بطولة،
عشان تنسى مشاكل حياتك شوية،
أو تخرج من حالة النكد
اللي جاتلك من قِلّة البطولات.
كمان ما تنساش، صديقي الإنسان،
إن معظمنا بيتعرف على الكورة،
بإنه يلعبها بنفسه،
حتى لو في طفولته بس، مش مجرد يتفرج عليها،
دا بيسهّل إنك تبني علاقة بعد كدا
مع اللعبة لمّا تشوفها.
الكورة هي اللعبة الأسهل في الممارسة
بالنسبة لأي طبقة،
لأنها مش محتاجة فعلًا
غير كورة ومساحة فاضية،
ممكن يبقى شارع أو حوش،
واعملّك "جول" بطوبتين، ومشّي حالك.
وفي الشارع، بيتعلم الأطفال
أول تفاعلاتهم الاجتماعية
اللي مش خاضعة لأي تنظيم من سُلطة أعلى،
زي مثلًا الأسرة أو المدرسة،
بنتعلم إننا نتفاوض مع بعض
على القوانين المُرتجَلة،
الـ"ماتش" هيخلص امتى
والفايز هيتحدد ازاي وعدد اللي هيلعبوا كام،
ومن خلال التنازلات والاتفاقات،
بنوصل لصيغة مناسبة للظروف
اللي بيقدّمهالنا مكان اللعب نفسه،
وسواء كنت ابن دكتور أو ابن عامل،
وسواء إن كنت تلميذ أو حتى ما دخلتش مدارس،
ممكن الكل يلعب في نفس الـ"ماتش"، عادي،
خلفيتك الاجتماعية ما بتفرقش خالص تقريبًا
إلا لو كنت صاحب الكورة،
واللعيبة بيتعلموا مع بعض
ازاي يديروا العنف اللي بيظهر في اللعب،
وازاي بيوصلوا لصيغة سلام وتوافُق
تسمح إن المتعة تكمَل،
من غير حتى ما يبقى في وسطهم حَكَم.
لعب الكورة في الشارع بيدّينا الفرصة
نتعلم مهارات اجتماعية كتير جدًا،
ونعرف معاني زي الجدارة والمشاركة والتعاون،
ونعرف كمان معاني الظلم وسوء الحظ،
كل الحاجات دي بنختبرها للمرة الأولى
ونجربها بنفسنا.
وبعدين غالبًا،
بنكون عارفينها وفاهمينها جدًا
لمّا بنتفرج عليها في الاستاد
أو على الشاشة في "ماتشات" المحترفين.
ودي حاجة تانية بتخلّي
علاقة الجمهور باللعبة أقوى بكتير
من مجرد فُرجة على عرض ترفيهي،
لأنك بتبقى حاسس بمعنى الجدارة،
بمعنى الظلم، مين يستحق، ومين ما يستحقش،
وتتألم للظلم من قلبك،
وكمان، بتفرج من قلبك،
لمّا تشوف العدالة بتتحقق في الملعب،
وتشوف المجتهد بيوصل حتى لو بإمكانيات أضعف.
صديقي الإنسان،
لو كانت الكورة مجرد استعراض ترفيهي
عايزين نشوفه على أعلى مستوى وخلاص،
ما كناش هنبقى مرتبطين بيها أبدًا بالشكل دا،
لكن لأن الكورة مسألة وجودية،
الدراما اللي حاصلة في الملعب
قادرة تخلّينا نضحك أو نعيط،
وقادرة تسعدنا سعادة حقيقية،
أو تنكد علينا حياتنا فعلًا،
ويمكن السياسيين ورجال السُلطة
يكونوا فهموا التأثير دا أكتر بكتير مننا
وبقوا مدركين طبيعة وقوة الرابطة
اللي بتربط المشجع بفريقه،
وأد إيه هي رابطة بدائية جدًا
تكاد تكون غريزية،
علشان كدا استخدم "موسوليني"
انتصار "إيطاليا"
في كاس العالم مرتين ورا بعض
في 1934 و1938،
عشان يركب على الفوز دا
ويستفيد منه في تعزيز سُلطة نظامه.
ونفس الكلام دا حصل في "الأرجنتين" في 1978،
إمّا نظّمت "الأرجنتين" كاس العالم وفازت بيه،
وقدر الفوز دا يوحّد الشعب الأرجنتيني،
ويخلّيه ينسى أو يتجاهل أو يغض النظر
عن حجم الاعتقالات والاختفاءات القسرية،
اللي حصلت في نفس الفترة دي،
واللي أدّت لقتل واختفاء وسجن
حوالي 30 ألف شخص،
ورغم كدا، الفصايل المسلحة
أعلنت هدنة أثناء البطولة،
واحتفالات الجماهير كانت بتغطي
على القتل والإخفاء القسري اللي مارسته الدولة
واللي أحيانًا كانت بتحصل
أثناء ما الـ"ماتشات" شغالة.
انتصارات كورة القدم
اُستخدمت في دوَل كتير جدًا
لتغطية الفشل السياسي والاقتصادي،
واللي استغلّوها بالصورة دي
كانوا عارفين إنها حاجة أكبر بكتير للجمهور
من مجرد استعراض ترفيهي.
دا حصل مثلًا، بعد انتصار "جنوب أفريقيا"
في كاس أمم "أفريقيا" في 1996،
وكان فوز مهم جدًا
لبلد لسة خارج من مرحلة الفصل العنصري
وبيدوّر تاني على الوحدة والتجانس.
وحصل كمان في "كوت ديفوار"،
اللي كانت منقسمة سياسيًا،
وحصل في "العراق"
لمّا خدت كاس "آسيا" في 2007،
بعد الانقسام السياسي الحاد برضه،
اللي جه بعد الغزو الأمريكي.
وحصل في "مصر" كمان طبعًا،
لمّا فازت بكاس "أفريقيا" 3 مرات
في أوقات كانت عصيبة جدًا سياسيًا.
أينعم، دي ممكن تبقى لحظات راحة مؤقتة،
لكن الكورة كدا كدا
ما كانتش يعني هي المسئولة
عن الصراعات السياسية
والأزمات الاقتصادية من الأول.
وطبعًا، علاقة كورة القدم بالسُلطة
عمرها ما كانت خالص اتجاه واحد،
يعني مثلًا، كورة القدم اتنقلت
مع حركة الاستعمار
على إيد الجيشين الإنجليزي والفرنساوي
وراحت المستعمرات،
وكانت جزء من محاولة المستعمرين
إنهم ينشروا ثقافتهم،
ويلغوا هوية السكان الأصليين للمستعمرات دي،
لكن المفاجأة كانت إن نفس كورة القدم دي
اتحولت في إيد الشعوب لأداة مقاومة
يثبتوا من خلالها إنهم مش أقل منهم،
لأن مجرد القدرة على الفوز،
كانت بتدّي الشعوب دي
إحساس بالانتصار القوي،
وبتساهم في تشكيل هوية مضادة لهوية المستعمر،
دا خلّاها تتحول لأداة
من أدوات التغيير السياسي.
في رأي "كريستوفر فيرارو"،
اللي كتب دراسة عن الإمبريالية
والهوية الثقافية لكورة القدم
في سنة 1958 مثلًا،
أثناء ما كانت حركة التحرير الوطني
بتخوض قتال مرير ضد الفرنسيين،
في "الجزاير" عشان تحصل على الاستقلال،
عدد كبير من اللاعبين الجزائريين الكبار
اللي كانوا بيلعبوا في الدوري الفرنسي،
وبعضهم حتى كان بيلعب في المنتخب الفرنسي،
هربوا من أنديتهم،
واتقابلوا مع بعض في "تونس"،
عشان يشكّلوا مع بعض للمرة الأولى
المنتخب الوطني الجزائري،
اللي هيبدأ يلعب "ماتشات" غير رسمية،
رغم تهديد الـ"فيفا" والسُلطات الفرنسية.
المنتخب دا، صديقي الإنسان،
كسب أكتر من 100 "ماتش"
في جولة طويلة لفّت "أوروبا" الشرقية
وشرق "آسيا" و"أفريقيا"،
ورفع علم "الجزاير" في دوَل العالم،
واستغل نشاطه في الكلام
عن قضية الاستقلال الجزائري،
وجذب التضامن العالمي
مع المقاتلين في "الجزائر".
وحاليًا، منتخب "فلسطين" الوطني
بيحاول يعمل نفس الشيء تقريبًا
بعد ما اتأسس في أواخر التسعينات،
ورغم العقبات الكبيرة المفروضة عليه
من الاحتلال الإسرائيلي،
من أول رفض تصاريح السفر،
أو حتى وقوع مُصابين وشُهَدا
من بين اللاعبين أحيانًا، في الضربات العسكرية.
كل دا بيخلّينا نفهم
إنه ما حدش يقدر بسهولة
يسيب فريقه اللي بيخسر،
ويروح يشجع "مانشستر سيتي" اللي بيكسب،
لأن كورة القدم كحاجة بنحبها
وبنتفرج عليها ونلعبها،
طلعت أكبر بكتير
من حكاية إننا عايزين نتبسط دي.
احنا طبعًا عايزين نتبسط،
ودا بإننا نشوف فريقنا احنا هو اللي بيكسب،
مش أي فريق تاني وخلاص،
عايزين فريقنا اللي احنا حبيناه
وحبينا اللعبة معاه،
واتعلّقنا بيه واحنا بنكبر،
ودا حصل،
لأننا شُفناه في لحظات حلوة كتير
وكمان، في لحظات وحشة كتير.
وازاي خُضنا رحلة طويلة
شُفنا فيها الصراع على الكورة...
بين اللي عايزينها تبقى استعراض ترفيهي بس،
وبين اللي شايفينها مسألة وجودية
بتمس إنسانية الإنسان،
وشُفنا الصراع بين اللي عايزينها
تبقى في خدمة السُلطة،
واللي عايزينها تبقى مساحة
تجمع الناس وتساعدهم يحلموا بواقع أحسن،
ويشوفوا قدرتهم على الاتحاد والفعل.
وفي النهاية، صديقي الإنسان،
حاول تدعي لـ"برشلونة"،
إنه يعمل أي حاجة الموسم الجاي دا،
عشان ما نُقَعش
في نفس مصير "أرسنال" آخر 10 سنين!
لأحسن النفسية، بصراحة،
محتاجة Champions League.
وعلى الجانب الآخر،
كل تمنياتنا لفريق "أرسنال"
بتحقيق الدوري السنة الجاية
وإدخال السرور على قلوب أصحابنا الأرسناليين
المرابطين في كل مكان.
يلّا، صديقي الإنسان.
