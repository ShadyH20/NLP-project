من سنتين تقريبًا، قِدِر الفلسطينيين
إنهم يقاوموا محاولات تهجيرهم
من حي "الشيخ جرّاح" في "القُدس"،
وسط حالة فريدة من التضامن العالمي
والوحدة الداخلية في "فلسطين"،
في "القُدس" وفي الداخل المُحتَلّ
وفي "الضفة الغربية" وفي "غزّة"،
اللي شاركت المقاومة فيها بإطلاق صواريخ
وسمّت المعركة "سيف (القُدس)".
في نفس الوقت دا برضه،
ظهر فيديو مشهور أوي كلنا شُفناه،
بيظهر فيه المستوطن الأمريكي "يعقوب فاوتشي"،
وهو بيقول لعيلة فلسطينية بكل بجاحة،
"ما أنا لو ما سرقتش البيت دا،
حد غيري هيسرقه."
"يعقوب" هنا بيلخّصلنا
مشروع الاحتلال للاستيطان الإسرائيلي،
وبيعبّر عن عقلية المستوطن الصهيوني العنصري
اللي بيتعامل مع بقية البشر
على إنهم درجة أقل منه!
لكن الأهم كمان
إنه بيعبّر عن عقلية المستعمر،
اللي بتشوف
إنه امتلاك القوة بيساوي امتلاك الحق!
بمعنى، اللي بيخلّي المستوطن
يعمل حاجة معيّنة أو ما يعملهاش،
هو ببساطة قدرته على الفعل،
امتلاكه للقوة والأدوات الضرورية
عشان يعمل الفعل دا،
أيًا كان شكل الفعل دا إيه،
سرقة بقى أو تهجير أو قتل، مش مهم،
"طالما القوة موجودة وفيه سلاح بيحميني،
يبقى من حقي أعمل دا."
وعقلية الاستعمار بتشوف كل الناس
بتفكر بنفس طريقتها،
اللي هي طريقة "يعقوب"،
"لو أنا ما سرقتش، غيري هيسرق.
خلاص، يبقى أنا أولى،
ويبقى أنا اللي المفروض أسرق."
الحاجة الوحيدة اللي بتفرق شخص عن التاني بس،
هي مين يقدر، ومين ما يقدرش،
ومين عنده أدوات وسُلطة إنه ينفّذ رغباته،
مهما كانت  مجنونة أو وضيعة أو غير أخلاقية!
ومين ما عندهوش الأدوات دي.
نفس المنطق دا في التفكير،
شُفناه برضه في الحرب الجارية حاليًا،
لمّا طلع وزير الآثار الإسرائيلي يتكلم
عن سحق وإبادة "غزّة" بالقنبلة النووية،
والتضحية بالأسرى، مش مشكلة!
طبعًا بغض النظر عن إن "إسرائيل"
عندها وزير آثار يعني،
ما أعرفش بيشتغل إيه!
بس المهم هنا،
إنه حتى الوزير بيفكر بنفس طريقة المستوطن،
أي حاجة ممكنة
ما دام عندنا القُدرة إننا نعملها،
امتلاك السلاح والجيش والعُدّة العسكرية
بيساوي الحق في فعل أي شيء وكل شيء!
بس دي مش حاجة غريبة، صديقي الإنسان،
بالعكس، دا هي دي
معادلة الاستعمار طول تاريخه،
امتلاك القُدرة التقنية والأدوات الحربية
يساوي الأحقية في الفعل وحتمية الانتصار.
وعشان كدا، الاستعمار بيحاول على أد ما يقدر
إنه يستثمر في التقنيات والأسلحة
اللي بتضمنله التفوق العسكري المطلق،
وتقدر إن هي تحسم
المعركة الحربية أصلًا قبل ما تبدأ،
وبأقل خساير مادية.
عشان كدا، لو راجعت تاريخ الحرب عمومًا،
هتلاقي كل مرة بيدخل سلاح جديد
بيقدر يقلب موازين المعركة تمامًا،
عشان يحقق النصر السريع.
دا بيبان مثلًا،
في سلسلة طويلة من الحروب غير المتكافئة،
بسبب دخول السلاح الناري والبندقية
لأرض المعركة،
من أول غزو "أمريكا" وإبادة السكان الأصليين
لحد "اليابان"، لمّا الجيش الاستعماري
بيواجه الساموراي الياباني.
بتبقى الكفة لصالح الساموراي
بقواعد المعركة التقليدية،
اللي بتعتمد على ذكاء التخطيط
واستخدام السيف والقوة البدنية للمقاتل،
لكن دخول السلاح الناري بيقلب الكفّة تمامًا،
لأن المقاتلين مش محتاجين دلوقتي
يتقابلوا وجهًا لوجه،
وبالتالي،
كفّة الجيش المُحتَل بتبدأ تبقى أتقل!
من بعد السلاح الناري،
بقت فكرة المواجهة عن بُعد
بدل المواجهة وجهًا لوجه دي،
هي الهدف الأسمى اللي بتسعاله الجيوش النظامية.
عشان كدا،
الجيوش دي استثمرت كتير أوي في سلاح الطيران،
وبقى هو السلاح الأهم في الحروب الحديثة،
لأن السيطرة على المجال الجوي
بتقلل تمامًا المواجهة وجهًا لوجه،
وبتسمح بإدارة الحرب عن بُعد،
وعشان كدا برضه،
دا السلاح اللي بتستخدمه "أمريكا"
في كل حروبها خارج أرضها،
أو في كل حروبها يعني عمومًا،
لأن "أمريكا"، كدا كدا،
ما عندهاش حروب داخل أرضها!
وكمان، بتعتمد عليه "إسرائيل"
في حربها الدايمة والمستمرة
على الشعب الفلسطيني، خصوصًا في "غزّة".
لكن طول التاريخ،
الانتصار برضه ما كانش حتمي ولا حاجة،
معادلة القوة دي اتكسرت كتير
قُدّام حركات المقاومة
وحركات التحرر الوطني ضد الاستعمار.
لأن الحركات دي بتفكر خارج حدود المعادلة دي،
وأحيانًا، بتقدر تفرض معادلة تانية خالص،
فتحول المعركة من صراع إمكانيات لصراع إرادة.
دا قد يبدو ليك كلام رومانسي،
بس لأ، صدّقني، دا كلام واقعي.
وهأشرحلك بالتفصيل دلوقتي ازاي حركات المقاومة
بسبب اختلاف فلسفتها العسكرية تمامًا
بتقدر كتير إنها تفرض
أمر واقع مختلف على الأرض،
وبتقدر إنها تُخضِع
القوة العسكرية المخيفة للجيوش النظامية.
حركات المقاومة بتعمل دا
عن طريق حاجتين أساسيتين،
الأولى، هي التفكير في المكان والزمان
بطريقة مختلفة عن الجيش النظامي،
والحاجة التانية،
هي الاستفادة من تراكم الخبرات الطويل
لحركات المقاومة والتحرر الوطني
في كل مكان في العالم،
واللي هي بتقدّم خبرة تاريخية
مضادة لخبرات الجيوش النظامية تمامًا،
ومسار موازي من التطور في التقنيات
والاستراتيجيات والتكتيكات العسكرية.
خلّينا ناخدهم حاجة حاجة.
يعني إيه بتفكر
في المكان والزمان بطريقة مختلفة؟
الجيوش النظامية بتتعامل مع المكان
باعتباره موضوع للسيطرة،
وعشان كدا، بتتحرك فيه ببطء وبالتدريج،
ومحتاجة دايمًا معسكرات وقواعد،
لأنها بتحتاج تأمّن لنفسها
مراكز متصلة ببعض بشكل هرمي،
من أول وزارة دفاع الاحتلال،
اللي فيها قيادة الجيش،
نزولًا بالتدريج للفِرَق والألوية والكتائب
اللي بتكون متوزعة على الأرض
في أماكن معروفة،
وقادرة تبسط نفوذها
على المساحة الجغرافية اللي بتحتلها.
لكن حركات المقاومة
مش بتفكر بالطريقة دي خالص،
لأنها أضعف من حيث القوة والعُدّة العسكرية،
والاستقرار في مكان واحد
بيخلّيها دايمًا فريسة سهلة وعُرضة للتدمير،
وبالتالي، محتاجة تكون طول الوقت بتتحرك،
ومكانها مش معروف.
بالطريقة دي، بيبقى الجيش النظامي
كأنه بيحارب أشباح!
لأن حركتهم خفيفة ومش بيستقرّوا في مكان.
والنتيجة إنه بيقدر
يتقدّم بسهولة في أراضي المقاومة،
لكن دا مش بيبقى معناه إنه يسيطر عليها،
لأن المقاومة ما عندهاش
قواعد مستقرة على الأرض، زي الجيوش النظامية،
وبالتالي، التقدُّم على الأرض
مش معناه إن العدو سيطر على القواعد دي
أو خرّجها من المعركة.
دا على مستوى التفكير في المكان.
لكن التفكير في الزمان كمان بيختلف جدًا
بين الجيوش النظامية وحركات المقاومة،
لأنه زي ما بيقول
المفكر والثوري الفرنساوي "ريجيس دوبريه"،
في كتابه "ثورة في الثورة"،
فالحرب اللي بتخوضها المقاومة
هي حرب ضد الساعة،
بمعنى إن الثوار محتاجين يكسبوا وقت،
في حين إن الجيش النظامي
مش عايز يضيّع دقيقة واحدة،
لأن وقته بفلوس، وبفلوس كتير كمان.
عشان كدا، تطور الآلة العسكرية الاستعمارية،
زي ما كنت لسة بأقولّك،
كله بيدور
حوالين الأسلحة الحاسمة عالية التدمير،
اللي بتقصّر عمر المعركة،
في حين إن حركات المقاومة بتحاول تعمل العكس،
تطوّل المعركة عشان تستنزف الجيش النظامي
وتزوّد حجم خسايره.
غير التفكير في المكان والزمان
بطريقة مختلفة عن الجيوش النظامية،
فحركات المقاومة كمان
بتستفيد من الخبرات المتراكمة لقرون طويلة
من نضال الشعوب ضد الاستعمار.
ولأن الشعوب دي كانت دايمًا أضعف،
فهي قدرت تطور تكتيكات عسكرية
تدّيها اليد العليا في المعركة أحيانًا
أو تخلّيها، على الأقل، في موقع فيه ندّية
مع الجيش المُستعمِر.
لو انت بصيت النهاردة
على الجيش الإسرائيلي مثلًا،
هتلاقي إنه قادر يستفيد
من كل تجارب الهيمنة والاستعمار اللي قبله،
سواءً بقى التقنيات والأسلحة
وتجارب الإبادة الجماعية
والدعاية والتجسس،
كل دي خبرات اتراكمت لقرون طويلة،
مع البريطانيين والفرنساويين
والأمريكان وغيرهم،
وفي أماكن مختلفة من العالم،
ودا واضح جدًا النهاردة
في الدعم الأمريكي العسكري لـ"إسرائيل".
فمثلًا، العميد "جيمس جلين"،
اللي هو خبير في حرب المدن،
بسبب دوره في غزو "العراق"،
كان واحد من الفريق الاستشاري
اللي بعتته "أمريكا" لـ"إسرائيل"
في الحرب الحالية،
ودا معناه إنه في كل مواجهة
بين القوى الاستعمارية وبين حركات المقاومة
الاستعمار بيستفيد من كل الترسانة
والخبرة العسكرية اللي اتشكّلت على مدار تاريخه.
لكن الفكرة بقى، إننا قُدّام التراكم دا،
بنلاقي حركات المقاومة نفسها
بتعمل تراكم تاني مختلف،
وبتستفيد من تراث طويل برضه
من تكتيكات المقاومة وخبراتها العسكرية.
في الحالة الفلسطينية مثلًا،
هتلاقي إن المقاومة استفادت بالأساس
من 3 تكيتيكات عسكرية أقدم
كانوا مهمين جدًا
في حركات تحرر وطني سابقة،
الأولى، هي حرب العصابات
اللي اتطورت في عشرينات القرن الماضي
في أقصى "المغرب"،
أثناء ثورة الريف المغربي ضد الأسبان،
بقيادة "محمد بن عبد الكريم الخطّابي"،
اللي قدر يكبّد الأسبان خساير فادحة،
ويجبرهم على الانسحاب
بكام ألف مقاتل معاهم أسلحة خفيفة،
عن طريق توجيه ضربات خاطفة
على تجمعات العساكر وأقسام البوليس.
حروب العصابات دي
بترجع بعد كدا تتطور تاني بشكل كبير جدًا
في "كوبا" ومناطق تانية من "أمريكا اللاتينية"،
بقيادة "جيفارا" و"كاسترو"،
اللي قدروا يستغلوا
معرفتهم بالجغرافيا الكوبية
سواءً في المدن أو في الجبال والأحراش،
عشان برضه يوجّهوا ضربات خاطفة وسريعة
ويرجعوا تاني يستخبوا في الجبل.
ودا بنشوفه النهاردة
في علاقة المقاومة بالأرض،
ودرايتها بكل تفاصيلها،
واستخدامها للتفاصيل دي،
عشان تقدر إنها تختفي وتظهر
في الوقت والمكان اللي تختاره.
التكتيك التاني، هو تكتيك الفدائيين،
اللي طوره الفدائيين الجزائريين
في مقاومة الاستعمار الفرنسي،
الفدائيين كانوا ظاهرة غريبة جدًا
بالنسبة للمُستعمِر، ما كانش قادر يفهمهم،
لأنه بالنسباله، الجندي بيعمل مهمة
عشان ياخد قصادها مقابل ما،
فازاي واحد يقرر يموّت نفسه ببساطة؟!
الفدائيين في "الجزاير"
كانت المعادلة بالنسبالهم مختلفة وبسيطة،
هما بيحاربوا الاستعمار،
وما عندهومش هدف غير هزيمة الاستعمار دا،
وبالتالي، التضحية بالنفس
في سبيل إخراج المحتل دا
شيء مش بس مفهوم،
بالعكس، دا كمان شيء
بيعمله الفدائي بنفس راضية،
ودا نفس اللي بنشوفه في "فلسطين" النهاردة،
لمّا المقاومة بتجهّز عمليات ورا خطوط العدو،
وبيبقى الجنود، بالتالي، رايحين
ومش عاملين حسابهم إن هما يرجعوا،
وأخيرًا، التكتيك التالت،
وهو تكتيك الأنفاق المحفورة تحت الأرض،
واللي اتطور، خصوصًا في "فيتنام"،
في الخمسينات والستينات،
وقت مقاومة الاستعمار الفرنسي
وبعده الجيش الأمريكي.
الجنرال "فو نوين جياب"، اللي كان
من قادة المقاومة ضد الفرنسيين في "فيتنام"،
لخّص استراتيجية المقاومة في فكرة بسيطة،
وهي إن الجيش الأضعف
ما يفكرش بنفس منطق الجيش الأقوى،
وإنما يشتغل بطريقة تانية،
يعني مثلًا، يهاجم المناطق الضعيفة نسبيًا
والأقل أهمية، والوحدات الصغيرة،
ومع الوقت، بتزيد الخساير والتكلفة
للجيش النظامي القوي،
وبيتعرّض للاستنزاف تدريجيًا،
والاستراتيجية دي عكس خالص
منطق الجيوش الحديثة،
اللي بتركز
على ضرب المواقع القيادية والمناطق المركزية.
تنظيم الـ"فيت كونج" الفيتنامي
اهتم بتطوير الأنفاق
وكانت هي العامل الأساسي في صموده
وانتصاره على الأمريكان في حرب 68،
اللي كانت كابوس
بيفتكره الأمريكان لحد النهاردة.
لأن المقاومة قدرت باستخدام الأنفاق دي،
إنها تسيطر على العاصمة "سايجون".
والحرب اتسمت باسم "حرب البراغيت"،
بسبب التنطيط
اللي كان بيتنططه المقاومين الفيتناميين
بين القوات النظامية عن طريق الأنفاق.
ورغم استخدام الأمريكان لسلاح الطيران،
وللقصف المكثف وللحصار والخنق والتجويع
ومنع الغذاء والميّه وحرق الغابات،
نظام الأنفاق الفيتنامي كان مُحكَم
ومُعَدّ بطريقة دقيقة جدًا،
عشان يناسب المقاتلين الفيتناميين.
يعني مثلًا، كانت الأنفاق مُصمَمة
على أد الأجسام الفيتنامية،
الأصغر حجمًا نسبيًا
بالنسبة للجندي الأمريكي،
خصوصًا، وهو لابس بدلته العسكرية وأسلحته،
واللي كان ممكن يلاقي نفسه اتحشر في النفق
لو اكتشفه مثلًا وحاول إن هو يدخله!
غير إنها كانت مُزوّدة بنظام تهوية
وكماين وممرات وغرف بتأدي وظايف مختلفة،
وكل دا غير أماكن الطبخ وإعداد الأكل
وأماكن العلاج والراحة.
عشان كدا،
إذا كان الجيش المُستعمِر بيدخل المعركة
ومعاه ترسانة مرعبة من الأسلحة والخبرات العسكرية
اللي بتنتقل من معسكر للتاني،
فكمان، حركات المقاومة بتدخل معاركها،
وفيه تراث طويل
بيربطها بكل حركات المقاومة التانية،
والأسلحة اللي طورتها
في صراعاتها ضد الاستعمار،
ودا نقدر نشوفه النهاردة بوضوح
في حركات المقاومة الفلسطينية،
اللي دمجت كل الخبرات اللي فاتت دي
مع خبراتها هي الشخصية الطويلة
في الصراع ضد المحتل.
وبنقول خبرة شخصية طويلة،
لأن الفلسطينيين نفسهم أصلًا
خاضوا تجاربة متنوعة جدًا حروب العصابات مثلًا،
من أول "النكبة" ومرورًا بـ"النكسة"،
والقتال على جبهات مختلف
في "لبنان" و"الأردن" و"الضفة" و"غزّة".
التجارب دي هي اللي طلّعت
أسماء تاريخية زي "أبو منصور" مثلًا،
اللي قاد عدد من الهجمات
 على الجنود الإسرائيليين
في "الخليل" في الستينات والسبعينات،
ولحد دلوقتي، بتطلّع أسامي جديدة،
زي "إبراهيم النابلسي" مثلًا،
قائد المقاومة اللي اغتاله الجيش الإسرائيلي
في "نابلس" السنة اللي فاتت!
التجارب دي كمان
طورت أشكال مختلفة ومتنوعة من الأسلحة،
من أول تجربة الطيارات الشراعية
اللي استخدمتها المقاومة في 7 أكتوبر،
وكانت تجربتها الأولى سنة 1987 في "لبنان"،
ومرورًا بالعبوات الناسفة،
اللي بدأ استخدامها أول مرة
مع الانتفاضة التانية سنة 2000،
وأخيرًا، الطيارات المُسيَّرة أو الـDrones،
اللي برضه ليها تاريخ طويل.
من أول استشهاد "نضال فرحات" سنة 2003،
وهو بيحاول يجهزها،
وبعدين،
جه بعده الشهيد التونسي "محمد الزواري"،
اللي كمّل تطوير فيها
عشان تشتغل أخيرًا سنة 2014،
وتشارك بقوة في المعارك الحالية.
وكل دا طبعًا،
غير التطور الكبير في صواريخ كتايب "القسّام"،
من أول صاروخ "قسّام 1"
اللي كان مداه كيلومتر واحد بس في 2001،
لحد ما بقى دلوقتي
فيه صاروخ زي "عيّاش" مثلًا،
بيوصل مداه لحد 250 كيلومتر.
عشان كدا، في تاريخ الحروب الواقعية،
عمر المكسب ما كان مضمون
بامتلاك التقنيات العسكرية الأقوى
والتسليح الأعلى،
لأن نفس التطوير دا
بيحصل قُدّامه تطوير تاني لتقنيات وسائل
بتشاركها حركات المقاومة،
تقدر تستخدمها في المواجهة.
بنشوف مثلًا، سلاح المدرعات
اللي المفترض إنه واحد من أعمدة الحرب الحديثة،
ونقطة تفوق رهيبة للجيوش النظامية،
النهاردة في "غزّة"،
بتشوف ازاي قذيفة محلية الصنع
بتكلفة زهيدة زي قنبلة "الياسين"،
بتقدر تدمر أو توقف دبابة
تكلفتها ممكن توصل لـ3 مليون دولار.
عشان كدا، بقالنا كتير بنسمع مثلًا
عن نهاية عصر الدبابات،
اللي بقت تكلفة ضخمة
على الجيوش اللي بتمتلكها،
ومش بعيد خالص إننا نشهد بعد شوية
نهاية زمن التفوق في المجال الجوي كمان،
بعد تطور المُسيّرات وأنظمة الصواريخ
عند حركات المقاومة والجيوش الغير نظامية،
بالإضافة طبعًا للأنفاق،
اللي بتخلّي سلاح الطيران أقل فعالية بكتير.
وبالتالي، لو كانت حركات المقاومة والتحرر
قادرة إن هي تدخّل أسلحة جديدة
تقلب المعركة لصالحها،
وقادرة تحقق تراكُم
من الخبرة والمعرفة من كل مكان في العالم،
اللي بيخلّي كل تجربة مهمة للمعركة الجاية،
حتى لو أصحابها ما قدروش يكمّلوا أو ماتوا،
يبقى احنا عندنا تراكُم استعماري،
وقُدّامه تراكُم مقاوم،
وأسلحة جديدة بيطورها أفراد،
في مقابل ترسانات عسكرية
بتطورها شركات ومراكز أبحاث وجيوش،
وبتتجرب في حروب ضحاياها بالآلاف!
لكن الفرق بين التراكُمين دُول كبير أوي،
وأسهل طريقة نفهم الفرق دا،
إننا نفكر في دور الإنسان الفرد
في كل منظومة من المنظومتين دُول.
الجندي المُستعمِر آلة للقتل،
وآداة اتصرف عليها آلاف الدولارات،
لكن الفرد الواحد
من الأسامي اللي قُلناها دُول،
ممكن يبقى بيعادل جيش كامل في خطورته،
وعشان كدا، "الموساد" بيلجأ
لاستراتيجية برضه بتتسمى "اغتيالات العقول"،
أدّت في النهاية لأنه يغتال
أكتر من 2700 عالم ومثقف وسياسي
فلسطيني وعربي ما بين 1948 لحد 2018،
بطريقة مباشرة أو غير مباشرة.
ودا حسب كلام
المؤلف الصهيوني أصلًا "رونين بيرجمان"،
في كتابه "انهض واقتل أولًا".
رغم كدا،
استمرت المقاومة تفاجئ العالم مرة بعد مرة،
بقدرتها على إنها تعمل معجزات من العدم،
وقبل أحداث "الشيخ جرّاح" بسنة مثلًا،
كانت كتائب "القسّام" كشفت للعالم
بعض جهود تطوير أسلحتها
وسط حصار خانق تمامًا
ممتد لأكتر من 15 سنة،
وفي محيط متآمر بين تطبيع مع العدو
وما بين عداء لوجود أي سلاح في إيد المقاومة،
وكمان، في ظروف جغرافية وطبيعية صعبة جدًا!
يعني، لك أن تتخيل إن الصواريخ اللي انطلقت
في معركة "سيف (القُدس)" في 2021،
واللي لحد دلوقتي، بتضرب "إسرائيل"
من غلاف "غزّة" لـ"تل أبيب"،
كانت نتيجة بحث طويل جدًا،
استخدمت المقاومة فيه أبسط الموارد
عشان تقدر تطور ترسانتها من الصواريخ.
فمثلًا، اعتمدت على إعادة تدوير
الصواريخ والذخائر الإسرائيلية،
اللي وقعت قبل كدا في "غزّة"،
لكن ما انفجرتش،
وكمان، على استخراج أنابيب مياه،
كان الاحتلال بيستخدمها
لسرقة المياه الجوفية من قطاع "غزّة"،
واستخدامها في إنتاج الصواريخ.
وأخيرًا، إنهم مثلًا،
اكتشفوا حطام سُفُن حربية،
غرقانة في بحر "غزّة"
من أيام الحرب العالمية،
وقدروا إن هما يستغلّوا
الحُطام والذخائر اللي فيه،
عشان يعملوا أسلحتهم.
وطبعًا دا جزء من اللي اتكشف،
لكن الأكيد إن فيه تفاصيل
مش معروفة لحد دلوقتي.
عايزك بقى تتخيل معايا كدا،
لو كانت حركات المقاومة الفلسطينية
أو الغير فلسطينية
بتحسب الأمور بالمعادلة العسكرية التقليدية
للجيوش الاستعمارية، بتاعة القوة والتقنية،
وتفكر في فرق القدرات العسكرية والتقنية
ما بينهم وما بين الاحتلال،
اللي هو يُعتبر أقوى جيش في المنطقة
وأعلى جيش من حيث التسليح والتكنولوجيا،
ولا عمرهم كانوا هينزلوا تحت الأرض
ولا يغطسوا في البحر،
ولا يقرّبوا من مخلفات الحرب دي.
كانوا هيقولوا بكل بساطة،
"احنا ما عندناش سلاح طيران وما عندناش دبابات،
يعني المعركة محسومة لصالح المُستعمِر!"
بس الفكرة، إن المعركة طول عمرها
محسومة لصالح المُستعمِر
ما دام هنفكر فيها بمعادلة المُستعمِر!
لكن المقاومة بتفرض على الأرض معادلة جديدة،
وبتدخّل عنصر جديد في المعركة،
هو الإرادة اللي مش بتتراجع أبدًا،
مهما كانت القوة اللي بتواجهها.
وكتير تمن دا بيكون مؤلم جدًا،
لأنه المستعمر بيرد عليه
بالطريقة الوحيدة اللي يعرفها،
وهي المذابح والمجازر
اللي هدفها كسر الإرادة دي،
وتدمير أي أمل عند الناس
في إمكانية المقاومة،
ودا طبعًا تمن كبير ومؤسف
وما حدش يستحق يدفعه،
وما ينفعش نجمّله بأي شكل
أو نشوفه تمن بسيط للمعركة.
لكن رغم دا، بتفضل المقاومة
هي الخيار الوحيد الممكن قُدّام تعسُّف الاستعمار،
وبتفضل المقاومة هي الطريق الوحيد الممكن
للوصول للهدف، اللي هو التحرر،
اللي بيبقى مسئولية شخصية بيشيلها
كل مؤمن بالقضية وقِيَمها وعدالتها وبدوره فيها،
بغض النظر عن أدواتها ووسائلها التقنية.
ولو ما نجحتش الجولة دي،
فالأكيد إنها هتبقى خبرة
بتتضاف لخبرات اتراكمت في سنين طويلة جدًا،
وبالتأكيد هتأدّي في يوم من الأيام للتحرر،
زي ما حصل قبل كدا برضه في تجارب أقدم.
وزي ما قالت "شيرين أبو عاقلة"،
"بِدها طول نَفَس، خلّي المعنويات عالية."
