هو احنا لوحدنا؟!
هل العالم مش شايف ضحايانا
ولا سامع صوتنا أو صوتهم؟!
ولّا احنا حياتنا أرخص
من إنهم يتعاطفوا معانا؟!
كل دي أسئلة طالعة من قلب اليأس
اللي الناس حاسة بيه،
بسبب صمت العالم
عن المأساة المتكررة والمستمرة في "غزّة"،
وبسبب الإحساس بالخذلان،
والشك في إن الإنسانية ممكن عادي
تقف تتفرج على مجزرة بتحصل قُدّامها،
من غير ما حد يعمل مجهود عشان يوقّفها!
في الظروف اللي زي دي،
الناس اللي بتتعرض للظلم
بتكون محتاجة تسمع الأصوات المتضامنة معاها،
باعتبار دا أضعف الإيمان.
ولو ما فيش قُدرة في إيدينا
على إننا نرفع عنهم الظُلم دا بطريقة مباشرة،
كلمة الحق، على أد ما هي ضعيفة لوحدها،
هي واجبنا تجاههم،
والاحتياج للتضامن دا شيء طبيعي
بالنسبة للي بيقدّم التضامن دا واللي بيستقبله.
حتى الحيوانات بتموت
لمّا بتنفصل عن القطيع وتبقى لوحدها،
فمش غريب إن الإنسان تجيله مشاعر فزع ورعب،
لمّا يتساب لوحده.
حتى لو التخلّي دا ما كانش هيموّته،
فما بالك بقى لو كان فعلًا بيموت،
ويشوف إخواته وأهله وهما بيموتوا؟!
دا بالنسبة للشخص اللي بيستقبل التضامن.
لكن كمان الشخص اللي بيقدّم التضامن،
شعوره إنساني جدًا.
لمّا تلاقي طفل رضيع بيعيط
في أوضة فيها أطفال تانيين رُضّع،
بتلاقيهم بيعيطوا كلهم معاه،
وأنا وانت لمّا بنشوف مشاهد الخراب
من القصف الإسرائيلي على التليفزيون،
قلوبنا بتتكسر، حتى لو انت ما عيشتش عمرك
في "غزّة"، وما تعرفش حد هناك.
على الناحية التالتة بقى، فيه أصحاب مصالح
يهمهم يغذّوا إحساسنا بالوحدة ويعمّقوه جوانا،
عشان نستسلم لمصيرنا ببساطة،
سواءً اللي بيموت في "غزّة" أو "الضفة"،
أو اللي بيعيش في "القاهرة" و"تونس"،
بيبقى كلنا خيالنا عن العالم
قاتم وغاضب ويائس من العدالة،
أو من إننا نلاقي حد
يسعى معانا ويستنكر ضحايانا،
زي ما بيستنكر ضحايا الناس اللي شبهه.
لأنه لمّا نفقد الثقة في بعض،
دا بيخلّينا أضعف بكتير،
ومش بنكون قادرين
إننا نضغط على أصحاب المصالح،
أو نظام عالمي بيدعم الاستعمار وأصحاب الثروات
على حساب أصحاب الحقوق.
عشان كدا، وسط زحمة الظلم دي،
ممكن كتير ما نبقاش قادرين نشوف
الناس اللي بتحاول تعلّي صوتها هي كمان
عشان تقول معانا نفس اللي احنا بنقوله،
لأنه فيه ناس شغّالين
تشوش على الصوت دا، وتحاول تسكّته.
فمهم في الحالة دي
إننا ندوّر على الأصوات المتضامنة،
ونضم صوتنا على صوتها،
لأنه الجانب التاني من معرفة العدو
هي معرفة الصديق،
حتى لو كان صديق مؤقت،
لأن مواجهة العدو مش هتكون ممكنة من غيره.
والعدو عارف كدا كويس،
وعشان كدا، مش عايز حد يتضامن مع حد.
ولو كانت فعلًا الكلمة أو المظاهرة أو الفيديو،
كل دي حاجات ما لهاش لازمة،
ما كنتش هتلاقي حد بيحاول يسكّتها.
المنظّر الاجتماعي والاقتصادي "جيريمي ريفكن"،
 في كتابه "الحضارة التعاطفية:
السباق نحو وعي عالمي لعالم مأزوم"،
بيتكلم عن التقدم اللي حصل
في وسائل التواصل الاجتماعي
بين الناس في الحقبة الأخيرة،
واللي سبّب تطور كبير في مشاعر التعاطف
بين الناس في مختلف أنحاء العالم،
لأن الناس زمان كانت بتتعاطف مع قبيلتها بس،
أو الناس اللي من دينها أو لونها،
والمثال اللي ممكن نفتكره
من تاريخنا الثقافي مثلًا،
هو قصة الست المسلمة اللي استنجدت
بالخليفة "المعتصم"، قالتله "وامعتصماه"،
فقام الخليفة "المعتصم" حرّك الجيوش الإسلامية
لمدينة "عمورية" ضد الروم.
لكن النهاردة، احنا شايفين
مظاهرات للتضامن مع غزّة وضد الحرب الإسرائيلية
في شوارع "جنوب أفريقيا" و"نيوزيلندا" و"تشيلي"،
فإذا كانت الناس دي مش متضامنة
عشان مشتركة مع الفلسطينيين في الدين أو اللغة،
فإيه بالظبط اللي بيخلّيهم يتضامنوا؟
وإيه أشكال وأنواع التضامن المختلفة
اللي هما بيورّوهالنا؟
الفيلسوف وعالم الاجتماع الألماني "ماكس شيلر"
بيقولّنا إن التضامن أنواع كتير،
مثلًا فيه تضامن شخصي،
قايم على الصِلة أو العلاقة المباشرة
بينك وبين الشخص اللي انت بتتضامن معاه،
زي تضامن الفلسطينيين في الشتات مثلًا
مع أهلهم في "غزّة"،
المهاجرين في المدن الأوروبية
زي "برلين" و"لندن" و"باريس" وغيرهم،
وبرضه ممكن تضامن بقية العرب
يدخل تحت النوع دا من أنواع التضامن،
لأنه حتى لو العلاقة دي لو كانت أبعد شوية،
تظل علاقة قوية ومؤثرة في وعي أي مواطن عربي.
النوع التاني هو تضامن المصلحة،
ودا زي تضامن الشركات العالمية الكبيرة
مع "إسرائيل" كدا،
لأنه من مصلحة الشركات دي
إنها ما تخسرش فُرَص وأسواق و"بيزنس".
وبيقول كمان على نوع تالت
اسمه التضامن بالعدوى،
 ودا بيحصل لمّا يكون مجموعة من البشر
مروا بتجربة تاريخية شبيهة
باللي بيحصل في "فلسطين"،
زي مثلًا،
تجربة الفصل العنصري في "جنوب أفريقيا"،
واللي بناءً عليها،
هتلاقي الأفارقة هناك بقوا معارضين لـ"إسرائيل"،
أو زي تجربة تحرر الجمهورية الأيرلندية
عن "بريطانيا"،
واللي كان فيها حركات مقاومة مسلحة
استمرت سنين طويلة عشان تقدر تستقلّ بوطنها.
لكن حاجة تانية بنلاحظها في موضوع التضامن دا
إنه دايمًا هييجي من الشعوب،
لكن مش من الأنظمة،
ففي الوقت مثلًا اللي بتلاقي فيه
الصحافة الرسمية والحكومات كلها تقريبًا
واخدة صف الاحتلال بصورة فجّة جدًا،
الناس العاديين هما اللي بيستغلوا
أي منصة متاحة ليهم
عشان يعبّروا عن مواقفهم المختلفة،
عشان كدا، الـ"سوشيال ميديا" في حتة،
والصحافة العالمية في حتة تانية.
فبتلاقي على الـ"سوشيال ميديا"
شباب بيستخدم مهاراته ومعرفته
 عشان يخلق محتوى يشرح القضية الفلسطينية
وسياقات المقاومة بلغات كتير.
وبنفس الطريقة دي،
شُفنا د. "دارين" الطبيب الأمريكي
اللي اتشهر وقت جائحة كورونا
بسبب تبسيطه للمعلومات،
بيقول في حسابه على "إنستجرام"
إن زملائه من الأطباء في "غزّة"
مضطرين هما ومرضاهم
يعملوا عمليات بتر ببنج جزئي
أو من غير بنج خالص،
ومضطرين ينيموا الجَرحَى جنب أكياس الزبالة،
ومضطرين يشتغلوا في ظروف
أقرب لممارسة الطب في العصور الوسطى!
الكلام دا بيفرق، لأنه بيوصل لناس كتير جدًا
وبيأثر على الرأي العام
بالظبط زي ما الصحافة بتفرق!
ولو كنا مصدومين
في التغطية الإعلامية الرسمية،
ضروري نبُص من الناحية التانية
على الجهود اللي من النوع دا،
لأنها بتوازن الأمور شوية.
دا انت بتلاقي مشجّعين كورة كمان،
زي مشجعي نادي "سلتيك" الأسكتلندي،
اللي اتنبّه عليهم
ما يرفعوش أعلام "فلسطين" في المُدرّجات،
ورغم كدا، حوّلوا استادات كاملة
في "إسبانيا" و"أسكتلندا" و"أيرلندا"
لمظاهرات لدعم "فلسطين"، وكمان دعم للمقاومة،
لأن بعضهم لبس غطا للوش،
زي اللثام بتاع "أبو عُبَيدة".
والناس اللي عندها جمهور كبير بيبقوا مهمين،
خصوصًا في الظروف اللي زي دي،
زي الفنانين مثلًا أو المشاهير
اللي بيعلنوا عن تضامنهم
وبيستخدموا منصاتهم وأساميهم عشان يدعوا
لوقف إطلاق النار أو فتح الطريق للمساعدات،
وبيوقّعوا عرائض بتتوزع على نطاق واسع
عشان تضغط على اللي بيمثّلوهم في الحكومة.
ويمكن دا السبب اللي خلّى ناس كتير
تحس بالخذلان ناحية المشاهير اللي ما عملوش كدا،
واللي كانوا متعشمين منهم إنهم يعملوا كدا.
وغير كل دُول بقى،
فيه تقنيين من كل حتة في العالم تقريبًا
بيسهروا يدوّروا على طُرُق
لحل كارثة قطع الاتصال عن "غزّة"
وقت الاقتحام البري.
كل الحاجات دي ممكن تكون
ما غيّرتش الواقع على الأرض لحد دلوقتي، آه،
لكنها بتفرِق حتى لو بمعدّلات بسيطة،
فالضغط الكبير دا فَرَق مثلًا،
في إعادة الاتصال لـ"غزّة" تاني بعد قطعه،
والأكيد، إن دا فرق مش هيّن،
رغم سواد الأمور.
وكان لازم الضغط دا يفرِق،
لأننا شُفنا مسيرات ومظاهرات بآلاف البشر
حصلت في الأسابيع اللي فاتت،
في "لندن" مثلًا، عدد المتظاهرين
اللي نزلوا عشان "غزّة"، اتقدر بحوالي نُص مليون،
وفي "برلين"، اللي البوليس بيحارب فيها
أي مظهر من مظاهر التضامن،
العدد وصل لـ100 ألف في بعض التقديرات،
وفي "نيويورك"، المتظاهرين اعتصموا
ووقفوا حركة القطارات في محطة "سنترال بارك"،
اللي هي زي "ميدان (رمسيس)" كدا عندنا،
لحد ما اتقبض عليهم!
ويوم 3 نوفمبر،
مجموعة من المتظاهرين في "أوكلاند"
وقفوا عملية شحن سفينة كانت هتنقل
سلاح أمريكي من "كاليفورنيا" لـ"إسرائيل".
دا غير طبعًا المسيرة الكبيرة كمان
اللي اتحركت يوم 16 أكتوبر
لحد ما وصلت للـ"كونجرس"،
وحوالي 350 ناشط
في منظمة "يهود من أجل السلام"
اعتصموا جوا الـ"كونجرس"، ورددوا مطالبهم
بوقف الدعم الأمريكي لـ"إسرائيل"
ووقف إطلاق النار،
والاعتصام انتهى طبعًا باعتقالهم،
اللي كانوا متوقعينه من البداية!
الكلام عن منظمة "يهود من أجل السلام" دا
بياخدنا لقصة تانية خالص، صديقي الإنسان،
وهي تضامن اليهود خصوصًا،
اللي عادةً بيتحط عليه تركيز
أو ضوء أكبر شوية من غيره من أشكال التضامن.
طيب ليه تفتكر اليهود في الغرب بيلعبوا دايمًا
دور محوري في حركات التضامن دي؟
المتظاهرين بتوع الـ"كونجرس"
رفعوا شعار، Not In My Name،
!Never Again For Anyone
"ليس باسمي"،
و"يجب ألّا يحدث مجددًا لأي شخص".
الكلام دا بيكون في إشارة للـ"هولوكوست"،
أو التطهير العرقي
اللي اتعرّضله اليهود نفسهم على إيد الأوروبيين،
وما ينفعش يحصل تاني لأي حد،
وإنهم أقسموا ما يسمحوش
بتكرار المجازر دي تاني!
منظمة "يهود من أجل السلام"،
اللي اتأسست في 1996،
ومن أبرز مؤسسيها وأعضاءها
ناس زي "نعوم تشومسكي" و"ناعومي كلاين"،
وغيرهم من المفكرين والأكاديميين اليهود
المشهورين بمعارضة "إسرائيل"،
المنظمة دي بتلعب دور مهم جدًا في الغرب،
لأنها بتمنع التهمة السهلة
بتاعة "معاداة السامية"،
اللي "إسرائيل" بتبتذلها باستمرار.
فيه حاجتين مهمين جدًا
بتجمع النشطاء والمفكرين اليهود دُول
وبتميّزهم عن غيرهم،
الأولى، إنهم بيتربوا على المأساة
اللي مر بيها اليهود في "أوروبا"
 كمبرر لدعم "إسرائيل"،
اللي يُفترض إن وجودها يبقى أمان وملجأ ليهم
لو اتعرضوا لأي ظلم جديد!
والتاني، إن أغلبهم بيزور "إسرائيل" فعلًا
في مراهقته وشبابه
عشان أهلهم بيبعتوهم
في زيارة "حق الميلاد" أو الـBirth Right،
وهي زيارة "إسرائيل" بتكفلها
لأي يهودي في العالم وبتشجع عليها،
عشان تعمل دعاية لنفسها.
في أحيان كتير، الدعاية دي بتنفع فعلًا،
لكن في أحيان كتير برضه،
اليهود دُول بيشوفوا الجنب التاني من القصة،
ومع وعيهم بالاستعمار
وظروف الحياة في "فلسطين"،
بيقلقوا وبياخدوا الموضوع بشكل شخصي جدًا،
لأنهم بيحسوا إنه كل الظُلم
اللي "إسرائيل" بترتكبه دا باسمهم،
وبالتالي، بيبقى عندهم دافع قوي جدًا
إن هما يعلّوا صوتهم ضد الظُلم دا.
تقريبًا ما فيش حد على الأنترنت
ما شافش الفيديو المشهور
بتاع أستاذ العلوم السياسية "نورمان فينكلشتاين"،
صاحب كتاب "(غزّة): بحث في استشهادها"،
اللي كان في 2009،
لمّا كان بيرد على واحد من الحضور،
وبيقولّه إنه أبوه وأمه وأجداده
كانوا ضحايا لمعسكرات النازية،
وإن دا بالذات هو السبب
إنه مش قادر يسكت على "إسرائيل".
وطبعًا "فينكلشتاين" ممنوع من دخول "إسرائيل"،
وبيقولوا عليه مُعادي للسامية برضه،
مع إنه طبعًا يهودي.
بعض الناس دي كمان بتبقى واضحة وصريحة
حتى في دعمها للمقاومة،
يعني مثلًا، الكاتب الإسرائيلي الأصل،
اللي عايش دلوقتي في "بريطانيا"،
"إيلان بابيه"، في واحدة من محاضراته،
بيقول إنه مقاومة الاستعمار
ممكن تبقى عنيفة جدًا أو سلمية جدًا،
لكن دا بيعتمد على المستعمِر نفسه،
هل هو مستعد يعترف بإن الناس دي
هتستمر في المقاومة وفي الوجود، ولّا لأ،
وإنه الاعتراف دا،
واللي هيترتب عليه من انتقال لعالم مختلف،
هو اللي هيحدد إذا كانت "إسرائيل"
هتعاني هجمات زي بتاعة 7 أكتوبر دي تاني ولّا لأ.
طبعًا المقاومة نفسها، اللي هي كانت
حدث مختلف نوعيًا في حجمه وتأثيره،
ساهمت في الموقف دا،
لأنه المقاومة لفتت نظر العالم،
اللي ما بقاش قادر يتجاهل اللي بيحصل،
فما ينفعش يدوّر وشه،
لازم يرفض أو يرتبك أو يوافق،
لكن ما حدش ممكن يتجاهل.
دا غير اليهود اللي عندهم خصوصية بتخلّيهم
يظهروا أكتر من غيرهم في موضوع التضامن دا،
بنشوف كمان حضور كبير لليسار
في المظاهرات وغيرها من وسايل الدعم.
الفيلسوف الفرنسي "جيل دولوز"
كان مهتم إنه يفهم معنى الحس اليساري،
أو إيه اللي بيخلّي شخص ما
على اليسار بالنسبة لمواقفه السياسية،
وكان رأيه إنه اليسار دايمًا
ما لهوش علاقة بالسُلطة،
لأنه أول ما الأحزاب اليسارية بتبقى في الحُكم،
بتفقد جزء أساسي من حسها اليساري دا،
وتبقى جزء من النظام اللي اتمردت عليه.
بالنسبة لـ"دولوز"، فاليسار دايمًا برة الحُكم.
وإن اللي بيميزه بالأساس
هو اهتمامه بالعالم،
واللي بييجي دايمًا
قبل اهتمامه بنفسه وقرايبه،
فإذا كان اليميني بيميل عادةً
للتفكير في الناس اللي شبهه،
وفي أهله ومجتمعه
والقريبين منه واللي حواليه،
اليسار بيهتم بالناس دي برضه،
لكن مش على حساب ناس تانية مختلفة
في أماكن بعيدة من العالم،
خصوصًا، إنه كمان بيشوف
المشاكل اللي في العالم مترابطة،
ودا جزء أساسي من رؤية اليسار.
فمثلًا لو فكر
في العنصرية ضد السود في "أمريكا"،
بيشوفها نظام اجتماعي وسياسي واسع
ومنتشر في العالم كله،
من أول "أوروبا" و"أمريكا"
لحد "آسيا" و"أفريقيا" والعالم العربي،
وبالتالي، لمّا بتحصل حادثة عنصرية في العالم،
بتبقى بالنسباله إشكالية
لازم يفكر فيها ويتعاطى معاها،
لأنه زيها زي العنصرية
اللي بتحصل تحت بيته بالظبط،
ودا معناه التضامن مع ضحايا المجازر
اللي بتحصل في "غزّة"،
زي التضامن مع ضحايا المجازر
اللي بتحصل دلوقتي برضه في "الكونغو"،
أو ضحايا المجازر اللي بتحصل في "إدلب".
اليسار بالنسبة لـ"دولوز"،
هو مسألة إدراك معيّن للعالم،
وتصور عن إن الظلم العالمي الطاغي مش هيستمر،
وحتى لو استمر طول حياتنا،
فاحنا مطلوب مننا نبقى على الجانب التاني منه.
والمنطق دا بيوضحلنا ليه "دولوز" نفسه
أصلًا كان مهتم بقضايا العالم التالت،
بما في ذلك مثلًا، القضية الفلسطينية،
اللي كان بيعبّر عن دعمه ليها بوضوح،
لأنه كان حاسس ببساطة إن القضايا دي
مش حاجة بتحصل في آخر العالم،
وإنها بعيدة عننا يعني، فتمام مش مشكلة!
لأ، دا جزء أساسي من موقف اليساريين من العالم
هو الانشغال بالقضايا دي أصلًا.
ودا السبب اللي بيخلّي
موجة التضامن اللي احنا شايفينها دلوقتي
غالب عليها تمامًا الصوت اليساري،
وهنا ممكن ألفت نظرك، صديقي الإنسان،
لموقف واحد زي الاقتصادي الاشتراكي
اليوناني "يانيس فاروفاكيس"،
اللي من أول 7 أكتوبر، وهو حاد جدًا في تعبيره
عن دعمه للفلسطينيين في مواجهة "إسرائيل"،
أو موقف أعضاء الحزب الأسباني،
زي "إيوني بيلارا"
وزيرة الحقوق الاجتماعية في "أسبانيا"،
واللي هو برضه كان حاد جدًا في لهجته
وأثار غضب إسرائيلي شديد.
وهو موقف مش سهل خالص إنك تاخده في الغرب،
على الأقل في الأيام الأولى دي،
قبل ما الصوت يعلى.
ودا كمان بيفسر ظهور أصوات كتير
من جوا الحركة النسوية
بتاخد موقف واضح من الحرب،
وبتعترض على الاهتمام بالضحايا النساء والأطفال،
كأن الرجالة طبيعي يكونوا بيموتوا!
وبتأكد على إن الوقوف في صف المقاومة
وقضية التحرر الوطني
هو أصلًا الموقف النسوي الصحيح،
وزائد دا بيهتموا كمان
بالجوانب اللي تخص النساء في المساعدات،
واللي للأسف، ممكن يغفل عنها الناس أحيانًا،
اللي هي الخاصة
بالعناية الصحية للستات عمومًا،
وكمان للستات الحوامل،
اللي عددهم بيوصل في "غزّة" لـ50 ألف تقريبًا،
اللي ممكن احتياجاتهم تتنسي
في وسط القصف والتدوير على الجثث وسط الأنقاض.
وبالشكل دا، كان التضامن اليساري
بيورينا نموذج تاني
لأنواع الناس اللي ممكن نلاقيهم
في صف قضية زي دي،
واللي مهم إننا ندوّر ونشاور عليهم،
زي ما بندوّر ونشاور على الإعلاميين والسياسيين
اللي بياخدوا مواقف مخزية.
طبعًا، صديقي الإنسان، التضامن دا ليه تمن،
وساعات بيكون تمن غالي كمان،
بعض اليهود اللي اتكلمنا عليهم مثلًا،
أهاليهم بيقاطعوهم تمامًا،
وطول الوقت بيقابلوا اتهامات
بالخيانة وتشويه سمعة "إسرائيل"،
وأحيانًا بتوصل لتهديدات بالقتل أو الإيذاء.
الممثلة البريطانية "فانيسا ريدجريف"
بسبب موقفها المبدئي والجذري جدًا
من دولة "إسرائيل"،
واللي وصل لأن مجموعات صهيونية
ردت على ترشيحها للـ"أوسكار" في السبعينات
بالمظاهرات وبحرق صورها،
وبتخصيص جايزة لقتلها كمان،
مع إنها أخدت الـ"أوسكار" فعلًا
كأفضل ممثلة مساعدة،
عن فيلم Julia في 1978،
 إلا إن مسيرتها اتأثرت جذريًا بعد كدا،
بسبب خطابها وهي بتستلم الجايزة،
واللي أكدت فيه على مواقفها مرة تانية،
وقالت على المتظاهرين إنهم غوغاء وصهاينة،
 فخسرت أدوار كتير بعد كدا، بسبب موقفها دا.
مش بس كدا، لأ دي كمان كانت باعت بيتها
عشان تموّل إنتاج فيلم اسمه "الفلسطينيون"،
واللي وثّقت فيه نشاط منظمة التحرير.
والفيلم كان مزعج جدًا للمجموعات الصهيونية،
لدرجة إن فيه حد زرع قنبلة
في واحدة من السينمات اللي كانت بتعرضه.
لكن بالرغم من كل الأتمان اللي بتتدفع دي،
بالنسبة لناس مش مضطرة تدفعها،
بيفضل التضامن مستمر في العالم وما بيُقفش،
بينقل حجج أصحاب القضية الأصليين،
وبيقاوم التصالح والتطبيع مع موتهم،
وبيصحح أكاذيب أعدائهم، وبيحشد لدعمهم.
آخر مرة، كنت بكلمك عن الاحتلال الإعلامي
اللي قدرت "إسرائيل" من خلاله
إنها تسيطر على الخطاب العالمي،
إيه اللي ينفع يتقال وإيه اللي ما ينفعش،
وازاي بتتحكم في السردية المهيمنة
عشان تقدر تفضل حاكمة قبضتها على الفلسطينيين،
تدوّر فيهم المذابح زي ما هي عايزة!
النهاردة، بنشوف الجانب التاني من القصة،
ازاي رغم الآلة الإعلامية المرعبة دي،
والتحالفات اللي بتسيطر على حكومات العالم،
بيفضل برضه فيه صوت قادر يزعّق بالحقيقة
ويسبب إزعاج في المشهد،
 اللي هما بيتمنوا
لو يبقى هادئ وطيّع في إيديهم برضه،
زي ما بيتمنوا
اختفاء المقاومة للاحتلال بالظبط.
من المهم جدًا،
إننا نبقى عمومًا بنعرف نقدّم التضامن،
وبنعرف نستقبله كمان،
ونستخدمه لصالح قضايانا،
وإننا زي ما بنعلّم على أعداءنا
نكون كمان بنعلّم على أصدقاءنا.
لكن كمان، واجب علينا واحنا بنتضامن،
إننا نكون أخلاقيين في تضامننا دا،
لو انت مختلف مع أصحاب القضية الأصليين
في منهجههم مثلًا اللي بيقاوموا من خلاله،
الأكيد إنك تقدر تقول دا،
لكن إنك تخلّيه شرط للتضامن،
فدا كدا ممكن نسميه صفقة أو تحالف،
بس صعب أوي ندخّله تحت عنوان التضامن.
ما فيش معنى كمان لأنك تطالب المقاوم
يعرفك هو ناوي يعمل إيه بالظبط
وخطته بالكامل وينسّق معاك عشان تتضامن معاه،
لأن القضية في النهاية بتاعته هو،
مش بتاعتك انت،
تضامنك معاه دا مش بيدّيلك
حق التوجيه أو الاختيار بالنيابة عنه.
وأخيرًا، ما ينفعش تنسى إنك انت
قاعد في بيتك في هدوء بتتناقش على الأنترنت،
ودا وضع مختلف خالص
عن وضع أصحاب القضية الأصليين،
دا مش دليل على إنك انت حكيم، وهما مندفعين،
دا دليل على المسافة اللي بينكم،
واللي لازم دايمًا تفتكرها وتحترمها.
تصوُّر إنك لازم يا إما تقدّملهم كل حاجة،
يعني تروح تحارب معاهم،
أو ما تقدّمش حاجة خالص دا،
بيحرمهم من صوت، هما ممكن يكونوا محتاجينه.
وأخيرًا ما ينفعش تحمّلهم اللوم
على التمن اللي ممكن تدفعه، لو دفعت أي تمن.
كل دي ممكن تبقى
مظاهر للتطهر أو ادعاء الفضيلة،
اللي ممكن الواحد يحب يظهر بيها
كفرد متميز عن غيره وحسّاس تجاه مآسي البشر،
لكنها مش من حُسن التضامن.
المتضامن محتاج يبقى بيفكر كتير أوي
في مظاهر تضامنه وفي أسلوبه وفي أفكاره،
ويصفّي النية كدا، ويتأكد إن اللي بيعمله
لصالح صاحب القضية فعلًا في الآخر،
مش لصالح حد تاني.
وبالمعنى دا، هو ممكن يكون مطلوب منه أصلًا
إن هو يفكر أكتر أصلًا
من أصحاب القضية المشغولين بالمقاومة،
لأنه هو اللي عنده رفاهية التفكير.
