آه!
منّك لله يا "سامح"!
الواحد مش لاقي مكان ينام فيه في بيته!
اللي يجحمك يا عم "شلبي"،
انت واللي اخترع الـForward في يوم واحد!
خير؟!
حلالي بلالي، ما لناش في الشمالِ...
إيه يا عم "مزاجنجي"؟
يا ترى هتبلع مين النهاردة؟
هأكّلك الحلال!
الله! الله!
"افرحي يا عروسة، أنا العريس... يا عروسة..."
اكرف بقى انت يا عم "حلال" انت!
لا، لا، لا. صعب أوي!
"قلبي انوجع!
وأقولّه إيه؟
هو الوداع، يتقال فيه إيه؟"
إيه الهبل اللي أنا بعمله دا؟
خلّينا ننام.
آلو!
عندي ليك بوليصة تأمين يا "سعدني"،
هتروح من إيدك لو ما أخدتهاش.
بوليصة تأمين إيه دي يا "ريم" بس
اللي في نُص الليل؟!
"ريم" مطيّرة النوم من عيني!
ومطيّرة النوم من عيني برضه،
لسة قافلة معايا دلوقتي.
لسة قافلة معاك؟!
الصحاب في أجازة!
آلو!
كبابجي "أبو أحمد" معايا؟
النمرة غلط!
احلويتي أوي يا "ميار"!
دا الـ"سيزون" الجديد نزل!
هتفرّج عليه.
ادّيله، ابن الكلب دا!
والله بهايم! ما تجيبوني أنا أجدع!
يا راجل، دا كلام؟!
دي قفلة موسم دي؟!
الصبح طلع!
الواحد يا دوب ينام، عشان يلحق مشاوير بُكرة!
يا رب يا ساتر!
أي حديد قديم، بلاستيك قديم.
معايا الأطباق ومعايا الجرادل ومعايا الشُنَط.
صديقي الإنسان، ما تصحى للكلام، الله!
امبارح، حلمت بيك، انت شخصيًا.
آه والله! ما تقلقش.
خير، اللهم اجعله خير، كنت شايفك قاعد في كوشة،
وقاعدة جنبك عروسة، لابسة فستان حلو أوي.
لمّا ركزت فيها شوية،
لقيتها شبه الأستاذة "ياسمين عز"،
وانت كنت لابس لبس فراعنة،
وبعدين، في عز هذا المشهد البديع،
لقيت صحابك جايين من بعيد وباصين ناحيتك،
وكل واحد جاي وماسك في إيده مِسَلّة!
هنا بقى، صحيت من النوم.
صديقي الإنسان،
أنا ما بقتش عارف أنام من غير ما أحلم بيك،
أينعم، انت وشك سِمِح،
وأنا أحب أشوفك في الحلم،
بس مع احترامي ليك، صديقي الإنسان،
أنا ما بنامش عشان أحلم بيك،
بل أنامُ لأنساك!
ما سألتش نفسك قبل كدا،
"هو أنا ما بقتش عارف أنام كويس ليه؟"
سألت ولّا ما سألتش؟
وحتى لو انت شخصيًا بتنام كويس عادي،
أكيد ملاحظ إن الناس
نومها بقى بعافية شوية اليومين دُول.
عارف، صديقي الإنسان،
صاحبك اللي دايما نومه مقلوب دا؟
وبعدين، كل شوية يقعد يعدله ويقلبه تاني،
ويعدله ويقلبه تاني،
حاجة كدا ولا مراجيح مولد النبي!
عارف صاحبك دا، صديقي الإنسان؟
أنا صاحبك دا.
وصاحبك التاني بقى،
اللي انت كل ما تقابله،
يقعد يقولّك، "أصل ما نمتش غير ساعتين!"
"أصل ما نمتش غير ساعة إلا رُبع!"
"أصل أنا ما نمتش
الأسبوع اللي فات كله، غير رُبع ساعة!"
إيه يا عم "ليوناردو دافنشي"؟
مالك؟ مين اللي مسهّر عينيك طيب؟
هو الناس ما بقتش عارفة تنام بجد؟
ولّا دا أنا وانت وأصحابنا بس، صديقي الإنسان؟
للأسف، الناس ما بقتش عارفة تنام بجد!
في دراسة نشرتها "مؤسسة الصحة العمومية"
في "فرنسا"، في مارس 2019،
لقوا فيها إن معدّل نوم الفرنسيين
انخفض لأقل من 8 ساعات يوميًا،
وبقى بالتحديد يعني، المتوسط بتاعه
6 ساعات و42 دقيقة في أيام الشغل،
و7 ساعات و26 دقيقة في الأجازات.
ودا معناه إن معدّل نوم الفرنسيين
قل بنسبة 20 دقيقة،
من ساعة آخر دراسة،
اللي عملتها المؤسسة في 2010.
الكلام دا مش بس على الفرنسيين،
كمان أكتر من 59% من الأمريكان
كانوا بيناموا أكتر من 8 ساعات في 1942.
مش بس كدا، صديقي الإنسان،
دلوقتي 65% من نفس الأمريكان
بيناموا أقل من 7 ساعات في اليوم،
بحسب إحصائية عملتها مؤسسة "جالوب" في 2013.
طب يعني دلوقتي،
إيه اللي بيحصل لنومنا بالظبط؟
ومين المسئول عن الأرق دا؟
معقول، حتى النوم مستكترينه علينا؟!
الكاتب والناقد الفني،
والأستاذ في جامعة "كولومبيا"، "جوناثان كراري"،
بيقول في كتابه،
"الرأسمالية المتأخرة ونهايات النوم"،
إن النوم كان دايمًا مساحة مقفولة
قُدّام الاستغلال الرأسمالي،
أو وقت ميت، سوق مش قادر يوظّفه.
لكن بالتدريج، الرأسمالية بتدمج اليوم كله،
الشغل مع الفراغ مع الترفيه مع الإنتاج،
وتسخّره لخدمتها،
وبالتدريج، بتبدأ تهاجم النوم كمان.
اللي "كراري" يقصده إنه النظام الرأسمالي
بيبدأ تدريجيًا يحتل مساحات جديدة من اليوم،
فبدل ما كان زمان 8 ساعات شغل مثلًا،
هما اللي انت بتبقى مُنتِج فيهم،
دلوقتي، الشغل امتد لوقت فراغك كمان،
لمّا بترجع البيت،
وتلاقي مديرك باعتلك على الـ"واتس آب" مثلًا،
أو بيقولّك، "افتح الـ(لابتوب) بس، معلش،
بُص لي على حاجة صغيرة."
يعني انت حتى الوقت اللي بتقضّيه،
ما بتعملش فيه أي شغل مباشر،
بتبقى قاعد مقضّيها تصفُّح
على الـ"سوشيال ميديا"،
دا، في رأي "كراري"، بيخلق حالة
من التعب المُضاف، بالإضافة لتعب شغلك،
بيبقى فيه تعب ذهني تاني،
ناتج عن محاولة متابعة التطبيقات كلها،
والمشاركة في الـ"تريندات" ومواكبتها،
والنتيجة هي المزيد من الإرهاق
وقلة وقت الراحة الحقيقية.
انت ممكن تبقى فاكر
إن النوم دا ظاهرة طبيعية،
إيه اللي دخّلها في الرأسمالية والقصص دي؟
بس الحقيقة إنه النوم دا حاجة
اتعرضت للتشكيل وإعادة التشكيل
أكتر من مرة، بسبب تطورات الاقتصاد.
أستاذ التاريخ في جامعة "فيرجينيا"،
"روجر إيكيرش"
بعد بحث مُطوّل في أرشيفات المحاكم
وأدب العصور الوسطى،
اكتشف إن الناس قبل العصر الحديث
كانوا بيناموا بطريقة مختلفة خالص
عن اللي احنا بننام بيها دلوقتي.
"إيكيرش" بيقولّك إن الناس كانت
بتدخل السرير عادةً على الساعة 8 أو 9 بالليل،
ينامولهم 3 ساعات، وبعدين يصحوا تاني
على الساعة 11 تقريبًا، يقعدوا شوية.
ما تفهمش بقى بيقعدوا يعملوا إيه،
يحكوا مع بعض، يعملوا في شغل البيت،
أو يطلعوا يتمشّوا في نُص الليل، أو يصلّوا،
وحاجات كتير مختلفة،
قبل ما يرجعوا يناموا تاني
على الساعة 1 أو 2 مثلًا، ويصحوا مع الفجر.
لكن مع الثورة الصناعية، النمط دا من النوم
اختفى تمامًا واتنسى من الوجود،
 لدرجة إنه المؤرخين اتفاجئوا جدًا
لمّا اكتشفوا وجوده،
واللي جه بداله،
كان اليوم المكوّن من 3 أتلات،
8 ساعات للشغل، 8 ساعات للنوم،
و8 ساعات تعمل فيهم اللي انت عايزه.
اليوم المتقسم 3 حتت دا،
كان ثمرة نضال الحركات العُمّالية
والخناقات اللي دارت في القرن الـ19
حوالين ساعات العمل.
لكن كمان كان معناه
إن الرأسمالية نجحت تغيّر شكل النوم
بحيث يكون مناسب ليوم العمل الجديد،
الـ8 ساعات المتواصلين في المصنع،
والمعزولين تمامًا عن الحياة الشخصية.
الوضع دا مش بيستقر ويقف على كدا وخلاص،
لأ دا بيبدأ يتغير تاني في العصر الحالي،
لأن نمط الشغل نفسه بيتغير،
ومعاه شكل ساعات العمل بتتغير،
وبالتالي، مواعيد النوم وساعاته
هي كمان بتتغير.
"جوناثان كراري" بقى، صديقي الإنسان،
بيقولّك إن الرأسمالية المتأخرة،
 أو الرأسمالية اللي هي يعني بتعتمد
على التواصل والإنترنت عشان تحقق أرباحها،
بتشوف النوم وقت مش مفيد،
لأنه انت بدل ما تنام،
ممكن تفضل قاعد بتتصفح،
وبالتالي، بتقدّم أرباح أكبر للشركات.
والنتيجة، إن الشركات دي
بتحاول بكل طريقة ممكن تتخيلها
إنها تلاقي حلول مختلفة تخلّيك فايق باستمرار،
عشان طبعًا تفضل تبلبع في محتوى.
الصحفيين والكتاب الفرنساويين،
زي "كريستوف لابيه" و"مارك دوجان"،
في كتابهم "الإنسان العاري:
الديكتاتورية الخفية للتكنولوجيا الرقمية"،
بيكرروا نفس الفكرة،
لمّا بيقولوا إن التغلب على النوم
كان دايمًا هدف للجماعة بتوع الـ"بيج داتا"،
لأن شركات المحتوى الرقمي
بتشوف النوم وقت ميت وغير مفيد،
لإنه وقت Offline، ومش بيحقق أي ربح،
لدرجة إنهم شايفين إن الشركات دي
تسببت بطرُق مختلفة في حالة أرق عالمي.
الباحثين دُول،
سواءً "كراري" أو "دوجان" و"لابيه"،
شايفين إن واحد من أحلام الرأسمالية
هو إلغاء الفوارق بين الليل والنهار،
عشان تحافظ على مستوى مستقر
وعالي دايمًا من الإنتاجية.
وتمن دا إنه البشر
بيبقوا أشبه بالـZombies، صديقي الإنسان،
طول الوقت مُرهَقين،
وطول الوقت مش نايمين كويس.
طيب هي الشركات دي بتعمل إيه بالظبط يعني
عشان تخلّينا ما ننامش؟
يعني هي بتيجي تعملّك دوشة
في الأوضة، مثلًا، لو دخلت تنام؟
بتبعت بتاع الأنابيب تحت بيتكم؟
ما انت براحتك، صديقي الإنسان،
تنام وقت ما انت عايز،
وما تنامش وقت ما انت عايز!
ولّا انت حد ماسكك؟!
طبعًا الأكيد إنه ما فيش حد
ماسكك بطريقة مباشرة يعني،
لكن فيه عدد من العوامل
اللي بتضغط علينا كلنا في الاتجاه دا باستمرار،
وواضح إن العوامل دي ناجحة فعلًا،
وإلا ما كانش نومنا هيتأثر بالشكل دا.
الموضوع دا، صديقي الإنسان،
بيحصل عن طريق حاجتين،
أول واحدة، هي التحفيز المستمر للحواس
عن طريق إنك تبقى طول الوقت بتتعرض لمحتوى
يسحبك ويشغلك عن اللي حواليك،
ودا بيحصل عن طريق الـ"سوشيال ميديا"
والأفلام والمسلسلات والـVideo Games.
والحاجة التانية على مستوى الثقافة،
 هي انتشار الخطاب بتاع رُوّاد الأعمال
والشباب بتوع الـ"بودكاست" دُول،
 اللي هما بيطلعوا يكلّموك
عن أهمية الشغل لفترات طويلة،
وإن انت لو بتنام أكتر من 4 ساعات في اليوم،
دي تبقى، لا سمح الله، مسبّة!
وإنه ازاي انت محتاج
تبقى طول الوقت بتعمل Multitasking،
وتنام أقل، عشان تزوّد إنتاجيتك،
وتتجنب الراحة والكسل،
ويفضلوا بقى يحسسوك بالذنب
لو ريحتلك ساعتين بعد الغدا ولّا حاجة!
والحاجتين دُول بيكمّلوا بعض،
بحيث تبقى متحاصر من جميع الجهات طول الوقت،
بحاجات بتحفزّك على إنك تفوّق وتركّز
وما تلاقيش أي وقت فاضي.
الـ"سوشيال ميديا" مثلًا،
بتقدّملك واقع يعوّضك عن الواقع الحقيقي،
عليه ناس شبهك تقدر تتفاعل معاهم،
بيشاركوا اهتماماتك وأفكارك،
وبيشجعوك تحاول تقرّب منهم
وتبقى صاحبهم وتتواصل معاهم،
ولأنهم كتير بيكونوا مُتاحين طول الوقت،
وبالتالي، انت نظريًا،
تقدر تقعد طول اليوم تتواصل مع ناس،
حتى لو الناس اللي انت بتتواصل معاهم ناموا،
غيرهم هيصحوا،
والتطبيقات بتشجعك فعليًا على دا.
 أكتر من دراسة أثبتت
إن استخدام الـ"سوشيال ميديا" لفترات طويلة
ليه تأثير مباشر على جودة النوم.
يعني مثلًا،
دراسة أستاذة علم النفس "هولي سكوت"
اللي اتعملت على 12 ألف مراهق في 2019،
لقت فيه علاقة مباشرة،
إنك كل ما بتستخدم مواقع التواصل أكتر،
كل ما بيزيد احتمالية إنك انت تسهر أكتر،
وتنام متأخر، وكمان تنام أقل من زمايلك.
طيب لو قُلت، "بلاش (سوشيال ميديا) خالص،
أنا هغيّر حياتي"،
وقررت إنك انت تقلل استخدامك
لمواقع التواصل الاجتماعي، هتعمل إيه؟
غالبًا، هتقعد تتفرج
على "نتفليكس" ولّا أي حاجة،
فتلاقي تقرير تاني للـBBC، في 2019...
بيقولّك إن 80% من المواطنين البريطانيين
عندهم اضطرابات في النوم
لأنهم بيقعدوا 8 ساعات يوميًا
قُدّام التليفزيون، خصوصًا "نتفليكس".
منصة زي "نتفليكس" بتحاول
إنها تحافظ عليك لأطول وقت ممكن
 بإنها تقعد تنزّلّك كل شوية مسلسلات كاملة،
تقعد تشوفها في قعدة واحدة،
اللي هي بتاعت الـ8 حلقات دي.
تلاقي الحلقة خلصت،
هوب، تدخل في اللي بعدها على طول،
حلقة في... حلقة،
مافيش وقت للتفسير، ولا للتفكير!
بالطريقة دي برضه، منصات المشاهدة
بتحاول بكل الطرُق إنها تحافظ عليك فايق ومركّز،
لدرجة إنها بتبعتلك تتطمن عليك كل شوية،
تقولّك، "إيه يا راجل، انت نمت ولّا إيه؟
بقالك شوية مش فاتح!"
لكن طبعًا، انت ما نمتش ولا حاجة،
انت بس اندمجت شوية مع مسلسل Euphoria الجديد.
"نتفليكس" في بيان ليها، سنة 2019،
قالت إن مستخدميها بيستهلكوا
أكتر من 140 مليون ساعة من المحتوى يوميًا
على مستوى العالم،
جه بقى المدير التنفيذي بتاع "نتفليكس"،
علّق على الأرقام دي،
وقال حاجة ممكن تأكّدلك
الكلام اللي أنا بقولهولك دا، صديقي الإنسان،
قال بالحرف الواحد،
"إن أكبر منافس لينا حاليًا هو النوم."
طب دلوقتي انت قررت إنك انت مش هتسلّم نفسك
ولا للـ"سوشيال ميديا" ولا لـ"نتفليكس"،
هتعمل إيه؟ هتقعد تلعب "بلايستيشن".
ما فرقتش كتير، بالعكس،
دا الـVideo Games بقى تحفيز Level الوحش،
طب ودّع بقى النوم خالص كدا،
عشان احتمال ما تنامش تاني.
موقع Game Quitters بيقول إنه في 2020،
كان فيه حوالي 2.7 مليار بني آدم
بيستهلكوا ألعاب الفيديو حوالين العالم،
وإن العدد دا في ازدياد،
بس الموقع مش بيقف هنا،
بيقولّك كمان إن نسبة كبيرة من الـ"جيمرز"
بيعانوا من الأرق
 نتيجة استهلاك الألعاب دي لفترات طويلة،
وفي مقابلة عملها الموقع
مع شخص بيعاني من التعب
نتيجة الإفراط في اللعب الإلكتروني دا،
 اسمه "مات"...
دا أكيد طبعًا مات من التعب!
"مات" دا بيقول إنه بيحس بتعب شديد،
نتيجة اللعب لمدة 18
وأحيانًا 24 ساعة متواصلة،
قبل ما ينام شوية،
وبعدين يقوم يلعب 16 ساعة تانيين.
ودا طبعًا بيكون في يومين الأجازة،
لكن في أيام الشغل،
بيرجع البيت يلعب 6 ساعات،
وبعدها طبعًا ما بيبقاش شايف قُدّامه،
وما بيعرفش ينام كفاية.
دي طبعًا نتيجة مُتوقعة.
زوّد على الحاجات دي كلها بقى
الخطاب الرأسمالي اللي مستخسر فيك
ساعة الراحة كمان،
وهتعرف قلّة النوم دي جاية منين.
المتطلبات اللي عليك دلوقتي بتزيد باستمرار،
يعني لازم تتعلم لغات، وتتعلم برمجة،
وتروح الـGym، وتحافظ على لياقتك البدنية،
وتدخل في علاقة،
عشان ما تبقاش وحيد وفاشل.
كل الحاجات دي، صديقي الإنسان،
ما فيش يوم واحد طبيعي يكفّيها،
يعني، أنا لو اليوم 46 ساعة،
برضه مش هلحق أعمل كل دا!
الحالة دي بتخلق عندنا
إحساس بالذنب أو بإننا مقصّرين،
 وعشان نعوّض دا، بناخد من وقت النوم،
لأن دا الحاجة الوحيدة
اللي ما حدش شايفها مفيدة.
واللطيف بقى كمان، إننا لمّا بنتعب
من الهيصة دي كلها، وبنقرر "نرتاح"،
بتلاقي نفسك مش عارف هتقعد تعمل إيه!
مهي حاجة برضه من الحاجات التلاتة دي،
يا إما إنك انت تفتح الـ"سوشيال ميديا"،
أو تتفرج على محتوى أو أفلام أو مسلسلات،
أو تلعب Video Games.
في نفس السياق دا،
هتلاقي إن معدّلات استهلاك الناس للمنومات
زادت بصورة كبيرة جدًا،
لكن كمان معدّلات استهلاكهم للمنشطات،
زي الكافيين مثلًا في القهوة أو الـ"ريد بول"،
عشان تستمر الدايرة المرعبة دي
اللي ما بتبطّلش دوران طول الوقت.
الكاتبة "كارينا كونتيو"،
في مقالها "نوم بلا كيمياء"،
بتلاحظ إنه فيه علاقة مباشرة
بين العائد المادي اللي بيحققه الأفراد
وبين اضطراب النوم،
بمعنى إن كل ما الـPosition بتاعك يعلى،
وكل ما مرتبك يزيد،
معدّلات الأرق بتزيد هي كمان،
كأن النظام بيكافئك على التضحية بنومك فعلًا.
والنتيجة، إنه شركات الأدوية
بقت تستثمر جامد في صناعة المنومات،
اللي بقى ليها سوق كبير
وسط الموظفين الأعلى وظيفيًا.
لكن المشكلة في الأدوية دي، صديقي الإنسان،
إنها هتخلّيك تنام آه،
لكن مش هتخلّيك فايق أو نشيط،
ومش هتعالج الإرهاق
اللي انت حاسس بيه طول الوقت،
لأنها أساسًا أدوية مهدّئة
أو بتدخّل جسمك في حالة استرخاء،
والحالة دي مش على أد النوم بس،
لأ، دا ممكن تستمر معاك
شوية حلوين كمان وانت صاحي،
تلاقي نفسك الصبح، رايح الشغل مصطبح!
عشان كدا "الجمعية الألمانية لأبحاث النوم"
بتنصح إنك قبل الأدوية دي،
تجرب حلول عادية أكتر، وطبيعية،
وتعتمد أساسًا على تغيير السلوكيات،
زي إنك تتجنب المنبّهات،
قبل النوم بساعتين على الأقل،
ويُستحسن كمان 6 ساعات أو 7 ساعات،
وتحاول تتجنب الشاشات خالص
قبل النوم بساعة أو ساعتين.
الرأسمالية في نسختها المعاصرة
بتحاول دايمًا تملا وقت فراغك،
وتسرق منك أي وقت متاح،
ممكن تعمل فيه حاجات بسيطة، لكنها جميلة ومهمة،
زي التأمل في الطبيعة وسماع الموسيقى
أو الخروج للتمشية أو قراية كتاب.
عشان كدا احنا محتاجين
نرجّع الحاجات تاني لطبيعتها،
ونخصص وقت مناسب
للراحة والتأمل واستعادة النشاط،
بعيدًا عن هوس الإنتاج والاستهلاك المستمر،
واللي كان قبل كدا، بيطاردنا في الشغل بس،
لكن دلوقتي، بقى موجود في الشغل
وفي أوقات الفراغ كمان،
وفي الأوقات اللي احنا بنتخيل
إنها أوقات راحة،
وبدل ما نرتاح فيها،
نقضّيها في استهلاك المحتوى،
واللي هي في الآخر، مش بتزوّد
غير شعورنا بالإرهاق، وتدمير أيامنا الطبيعية.
يمكن محتاجين كلنا
نقاوم الرغبة المستمرة في التحفيز دي،
ونفصل شوية، ونقفل الشاشات،
وساعتها، أعتقد إننا ممكن ننام بعُمق
وبنِفس مفتوحة زي زمان،
من غير ما نحس إن دا وقت ضايع،
أو إن ورانا حاجات أهم، المفروض نقعد نعملها.
يلّا، صديقي الإنسان،
عشان أنا هقوم أقيّل شوية،
وبالمرة، أشوف صحابك بقى
كانوا ناويين يعملوا إيه بالمسلّات!
الله! استنى كدا.
دا "الأفريقي" منزّل فيديو جديد!
شكله مطرشم ومعاه ممنوعات!
ما الست "نادية" جايبالي دا منين،
مهو من عنده!
