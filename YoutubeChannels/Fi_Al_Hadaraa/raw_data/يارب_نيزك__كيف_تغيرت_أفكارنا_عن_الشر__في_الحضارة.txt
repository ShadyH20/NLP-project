انت مش كنت خلّيته ينساني شوية؟
والله أنا "رسترتهولك" تمامًا،
بس هو رجع يشوفك دلوقتي، وبيحبك من الأول.
يا "ريم"، أنا هعيّشك "كونتيسة"،
يعني، تفتحي التلاجة، تلاقي أكل،
تفتحي الدُرج، تلاقي فلوس،
- تفتحي الدولاب...
- تلاقي هدوم!
لأ، استافّة سلاحف!
المشكلة إن انت ما عندكش بيت أصلًا!
هو انت بتنام فين؟
بنام في الدورة، على سيفي.
ها، موافقة تتجوزي المِعلِّم "رشدان"؟
يا "رضا"، بُص...
أنا عندي مشكلة مع شغلك،
انت بتأذي الناس، وبتعرّض نفسك للخطر.
دا أنا هبقى بأذي الناس لو قعدت في البيت!
لأ، بعد الشر عليك من القعدة!
حبيب أخوك!
يا "ريم"، أنا ما بأذيش حد،
أنا وصلة ما بينهم بس
عشان ما يتعاملوش مع الأشكال الضالّة.
دا دا في نظرك انت،
إنما بالنسبة للمجتمع دا،
انت العضو المُنتدَب بتاع الأشكال الضالّة!
طب انتي في السوق، وشايفة ولافّة وعارفة،
شُفتي صناعة كاملة متكاملة،
من غير جنيه واحد دعاية؟
بصراحة، لأ.
دي حركات رأس دماغية، بتلعب بدماغ الزبون،
أما احنا، بنلعب بيها.
إيه يا ابني اللي انت بتقوله دا؟!
ما هي نفس الحاجة!
- والله؟!
- آه.
يا "رضا"، احنا ما ننفعش لبعض،
جايز في عالم تاني، كان ممكن نبقى سوا.
والله ولا في "عالم (سمسم)"!
براحتك يا "ريم"!
بس هتلاقي فين
حد عارف الحاجات اللي انتي بتحبيها؟
ما انت بعد ما بتعرفهم، بتنساهم.
طب هتلاقي فين حد يلحقك وقت الـ"تويلت"؟
- الـ"تارجت"، الـ"تارجت"، الـ"تارجت"!
- الـ"تارجت".
الرزق بإيد ربنا.
طب... طب مين اللي هيجيبلك
الشوكولاتة الـ"كارتيللا" اللي انتي بتحبيها؟
كل شيء قسمة ونصيب.
مع السلامة يا "رضا".
"ريم"!
استني يا "ريم"!
هو الحُبُّ... كذبتنا الصادقة!
عندك حاجة تتّاكل؟
- عندي محشي.
- اغرفلي.
صديقي الإنسان، في السنين الأخيرة،
وخصوصًا، مع فيروس كورونا،
أو أزمة المناخ،
وحتى لمّا بتحصل زلازل أو أعاصير،
أو أي كارثة طبيعية،
الناس بقت كأنها ما بتصدّق تقولّك،
"بس، العالم شكله بينهار.
لأ، دا مش بس بينهار، دا خلاص انهار،
واحنا دلوقتي بنتحاسب!"
ما أصل لا يمكن يكون فيه تفسير تاني،
خلاص كدا. الشر شكله انتصر!
نزّلّي يا ابني الديكورات بتاعت العالم دي،
يعني، خلاص، هنلمّ الـ(لوكيشن)!
يعني، انت عايز تقنعني إن الناس
اللي قرّبت تدبح بعض على (تويتر) دُول،
والعيال الصغيرة اللي حاطين صور Anime
وبيتكلموا زي (سبيس تون)،
ومايوهات (هادية غالب) الأزرق في أخضر دي،
كل دي حاجات عادية؟!
أنا بقى متأكد إن دي من علامات آخر الزمن."
المشكلة الأكبر، صديقي الإنسان،
إن احنا بقينا زي ما نكون
مشتاقين لنهاية العالم، نفسنا نشوفها،
من كتر ما احنا حاسّين
إن الدنيا ما بقاش فيها خير.
كل ما تبقى على الإنترنت،
وتقابل حاجة غريبة أو غبية،
أو عيّل متخلف من بتوع الـ"تيك توك"،
تلاقي الناس عمّالة تقول، "يا رب خُدنا!
يا رب ريّحنا من الدنيا دي!
يا رب نيزك، وخلّينا ننقرض زي الديناصورات!"
حتى المسلسلات والأفلام في السنين اللي فاتت،
تلاقي كتير منها
أحداثها بتدور في عالم منهار،
بعد كارثة كبيرة دمرت الكوكب!
مثلًا، شباب مراهقين بيحاولوا النجاة
بعد انهيار العالم بكارثة نووية،
أو مجموعة صغيرة من الناس بيحاربوا الـ"زنابي"،
دا اللي هو جمع "زومبي"،
اللي هما الموتى الأحياء دُول،
اللي بيبقى هدومهم مقطّعة.
أو فيروس...
بيقضي على سكان الأرض
ويتبقى اتنين بس بيحبوا بعض،
أو كارثة بيئية تجيب أجلنا
ويتبقى واحد بيحاول يحمي بنت صغيرة.
وخُد عندك بقى، فضائيين وحيوانات متوحشة
وحروب إبادة، وليلة كبيرة أوي، سعادتك!
كأننا منتظرين أو متوقعين
أو عندنا كلنا هاجس بيقولّنا
إن العالم هينتهي، أو يا ريته ينتهي،
أو انتهى خلاص.
صديقي الإنسان، نهاية العالم
هي أكبر شر ممكن يحصل للعالم،
وفي نفس الوقت احنا بنتمنى نهاية العالم،
يعني، حتى لو بنهزر،
عشان تنقذنا من الشر اللي بنشوفه في حياتنا.
لكن إيه معنى الشر أصلًا؟ وإيه مصدره؟
بييجي منين الشر؟ وازاي نقدر نقاومه؟
عايز أقولّك إن فكرتنا عن الشر دي
حصلّها تحوُّل جامد أوي
في الـ30 لـ40 سنة اللي فاتوا.
يعني مثلًا،
الفيلسوف الفرنساوي "جان فرانسوا ليوتار"
قدر يلاحظ إن فكرتنا
عن حركة التاريخ ونهاية العالم دي
مرتبطة جدًا بأفكارنا عن الخير والشر،
لأننا بنفكر في العالم وفي التاريخ،
كأنهم حكاية عن الخير والشر،
صراع طويل بين الاتنين،
والمفروض الصراع دا يخلص في الآخر
بانتصار الخير.
السردية أو الحكاية دي بتاخد أشكال كتير،
كمان الأيديولوجيات السياسية الكبيرة،
اللي هي مثلًا زي، الليبرالية ولّا الماركسية،
معظمها بيشوف العالم بالطريقة دي برضه،
صراع الخير،
اللي هو ممكن يبقى الحرية مثلًا أو العدالة،
ضد الشر، اللي هو الظُلم أو القهر.
هتقولّي، "طب إيه المشكلة؟
مهو العالم فعلًا فيه خير وشر،
وطبيعي السرديات الكبرى دي
تبقى شايفة العالم بالطريقة دي."
كلام جميل، صديقي الإنسان، لحد هنا،
مفيش مشكلة فعلًا،
بس المشكلة إنه الحكايات دي
أو "السرديات الكبرى" دي
زي ما عمك "ليوتار" بيسميها،
مش بتفسر العالم
كأنه صراع بين الخير والشر بس،
لأ دي كمان بتعمل حاجة ممكن تبقى مقلقة شوية،
هي إنها دايمًا بتحُطنا احنا في خانة الخير،
وتحُط الناس التانيين في خانة الشر،
وبالطريقة دي، بتسهّل جدًا تبرير الشر
اللي احنا نفسنا ممكن نعمله،
بما إن احنا اللي بنمثّل الخير في المعادلة.
خلّيني أضربلك مثال، عشان الصورة توضَح،
واحدة من السرديات الكبرى اللي ظهرت
مع بداية الثورة الصناعية في "أوروبا" مثلًا،
هي سردية "التقدُّم"،
والسردية دي بتقول ببساطة
إن العالم من ساعة ما ربنا خلقه
ماشي في مسار متصاعد، بيتقدّم للأمام،
وبيتطور كل يوم في طريقه للكمال.
طيب، التقدُّم دا هو الخير، فين الشر بقى؟
الشر في السردية الكبرى دي
هو أي حاجة أو أي حد هيقُف في طريق التقدُّم دا.
فدلوقتي، لمّا نقتله ولّا نعذبه
ولّا نعمل من فخاده بطاطس محمّرة،
هل احنا كدا هنبقى بنمارس شر؟
لأ طبعًا،
دا احنا في مهمة مُقدَّسة، عشان نحمي الخير.
صديقي الإنسان، لاحظ ازاي السردية الكبرى
بتخلّي الخير والشر يتجسّدوا في الواقع،
ويبقوا لحم ودم،
احنا واصحابنا بنبقى الخير،
والناس التانية، اللي هناك دُول، يبقوا هما الشر.
مع إن احنا بنحاول ندافع
عن حاجة معنوية أصلًا،
أو فكرة ممكن تبقى خيالية،
زي فكرة التقدُّم،
ولمّا بنقتل التانيين دُول،
بنقتلهم عشان بيمثّلوا حاجة معنوية برضه،
وقد تكون خيالية برضه، اللي هي التخلُّف.
خُد طيب مثال تاني أقرب شوية، صديقي الإنسان.
في أثناء الحرب الباردة
بين الأمريكان والسوفييت،
كانت السردية الكبرى
اللي مسيطرة على الخيال الأمريكي لسة،
هي سردية التقدُّم دي،
وبالتالي، كانوا بيشوفوا الحرب الباردة دي
كصراع بين الخير والشر برضه،
احنا الخير، وبنمثّل الحرية
اللي الإنسان محتاجها عشان يتقدّم ويزدهر،
والجماعة الشيوعيين ولاد الـ... دُول، هما الشر،
وبيمثّلوا القهر الاجتماعي
اللي هو ضد التقدُّم.
بس طبعًا على الناحية التانية،
كان الشيوعيين عندهم سردية معاكسة برضه،
بتبررلهم نفس الحرب دي
بس بتخلّيهم هما الخير،
وهما اللي بيمثّلوا العدالة
في مواجهة ولاد الـ... الرأسماليين
وفي مواجهة الاستغلال الأمريكي والغربي
للبني آدم مننا.
عالم السياسة الأمريكي "صامويل هانتنجتون"،
بعد نهاية الحرب الباردة،
قالّك، "بس، دا كل واحد فاكر نفسه هو الخير،
والباقيين هما الشر،
دا معناه إن الخير والشر مسألة نسبية،
على حسب انت مين وبتكلم مين،
ومعناه برضه
إن السياسة، ببساطة، بقت (صِدام الحضارات)."
إيه صِدام الحضارات دا، صديقي الإنسان؟
يعني، كل حضارة بتصطدم بالتانية،
زي عربيات التصادُم كدا،
الحضارة الغربية ضد الحضارة الصينية،
والحضارة الصينية ضد الحضارة الإسلامية،
والحضارة الإسلامية ضد الحضارة الهندية،
كُلّه ماسك في كُلّه،
لأن كُلّه شايف نفسه هو الخير،
والباقيين دُول، ولاد الـ...، هما الشر.
لكن احنا لو بصينا من فوق كدا،
يعني، عملنا Zoom Out كدا،
وشُفنا الرؤية من بعيد،
هاتلنا الزاوية التانية كدا يا "نصر"!
هنلاقي إن مفيش صراع بسيط في العالم
بين الخير والشر،
مفيش حد واحد بيمثّل الخير المُطلَق،
ومفيش حد واحد بيمثّل الشر المُطلَق،
كل واحد، ببساطة، بيدافع عن مصالحه وقِيَمه
ضد كل الناس التانيين.
صديقي الإنسان،
انت جايز تتفق مع الكلام دا، أو تختلف معاه،
لكن الأكيد إن هو بيحطنا في مشكلة،
فيه فرق كبير بين الزمن
اللي كانت الناس شايفة فيه ببساطة
إنه احنا الخير، والناس التانيين دُول أشرار،
وبين دلوقتي، زمن ما بعد الحداقة،
اللي هو الناس بقى كتير منها مقتنع
بفكرة "هانتنجتون" دي،
بتاعة إنه الصراع ما بين أطراف كتير
كلهم عايزين مصلحتهم،
لكن ما حدّش فيهم لوحده
بيمثّل الخير ولا حاجة.
الفرق ما بين الفكرتين دُول،
عامل زي الفرق
ما بين فيلم "الناصر (صلاح الدين)"،
وما بين Game of Thrones.
في "الناصر (صلاح الدين)"،
انت عارف كويس مين الطيب ومين الشرير،
لكن في Game of Thrones، انت ما تعرفش حاجة،
كل الناس بتدوّر على مصلحتها وخلاص،
مفيش خير أو شر واضحين،
حرفيًا، صديقي الإنسان،
ما حدش عارف الخير فين!
بس لو ما حدّش عارف الخير فين،
طب هل حد عارف الشر فين؟
ولّا دا كمان مش لاقيينه؟!
الفيلسوف الفرنسي،
ملك الحب والرومانسية، "آلان باديو"،
بيتكلم عن الموضوع دا،
في كتابه، "شرُّنا يأتي مما هو أبعد"،
وبيقول إن احنا زمان،
كنا بنشوف الشر كأنه حاجة أجنبية وبعيدة،
دين تاني أو شعب تاني أو نوع تاني من البَشَر،
لكن دلوقتي، بعد التحوُّل اللي حكينا عنه دا،
ما بقيناش عارفين نشوف الشر
في الناس المختلفين عننا زي الأول،
وما بقاش ليه مكان مُحدَّد وواضح زي زمان،
فبقت النتيجة،
إننا شايفين الشر دايمًا في كل مكان،
ممكن الشر يجيلك من أي حتة،
وما تقدرش أبدًا تتوقعه.
يعني، حتى الناس اللي حواليك وأقرب الناس ليك،
ممكن يبقوا هما مصدر الشر،
الراجل اللي جنبك في الـ"أوتوبيس" دا
ممكن يبقى شاهد زُور،
محصّل الكهربا ممكن يبقى واكل مال اليتيم،
زميلك في المكتب ممكن يطلع "إبليس" شخصيًا،
شريك حياتك ممكن يطلع "فولدمورت"،
وقيس على كدا بقى كتير.
طبعًا، مفيش ما يمنع إن محصّل الكهربا دا
يعني، يبقى واكل مال اليتيم فعلًا،
بس مش دي النقطة، صديقي الإنسان،
النقطة هي ازاي إن احنا كنا زمان
بنتخيل الشر كأنه شيء بعيد أو غريب أو أجنبي،
ودلوقتي، بقينا نتخيله
كأنه دايمًا موجود حوالينا،
مستني بس اللحظة المناسبة، عشان ينفجر،
كأن كل إنسان عادي ماشي في الشارع
هو قنبلة موقوتة.
عشان كدا أفلام الـ"زومبي" والـSerial Killers
بقت واكلة السوق،
لأنها بتدعم فكرتنا دي عن الشر،
إنه شبهنا،
وإنه بيجيلنا من أماكن ما نقدرش نتوقعها،
وعشان كدا برضه، احنا بقينا طول الوقت،
نفسنا نيزك يضرب الأرض ويريحنا،
بدل ما احنا مش عارفين
الكارثة الجاية هتطلعلنا من أنهي مصيبة!
أفكارنا عن الشر
كانت دايمًا بتلعب دور مهم جدًا
في تضليل الناس وتغييبهم
عن المشكلات الحقيقية اللي بتواجههم،
لأن أنا باجي أقولّك، معلش،
أنا عارف إن مرتبك مش مكفّيك،
وما معاكش حق النشوق،
بس لازم تستحمل،
لأن أنا بحميك من الإرهابيين والمهاجرين
والشواذ والـ"أوتاكوز"،
فانت تقولّي، "خلاص، ماشي، حاضر، هستحمل،
ولا يهمّك يا زعيم الأُمّة،
دُوس عليهم ولا يهمّك!"
دا اللي بيحصل في "أوروبا" مثلًا،
لمّا اليمين المتطرف
يشاور على المهاجرين ويقول للناس،
"الجماعة المسلمين دُول
هما سبب كل شر في الدنيا!"
وهو نفسه اللي حصل في "ألمانيا" النازية،
لمّا السُلطة قالت للناس،
"الجماعة اليهود دُول
هما سبب كل الشر اللي في الدنيا."
في الحالات دي،
السُلطة بتخوّفك من عدو خارجي،
تقولّك، "شايف الناس اللي هناك،
اللي شكلهم غريب دُول وأفكارهم أغرب،
خلّي بالك منهم بقى، عشان ممكن يأذوك!"
دلوقتي، السُلطة بقى عندها
تنوُّع أكبر من الأول،
لأن الشر اللي انت خايف منه دا،
ممكن يبقى فيروس جديد،
أو كارثة بيئية، أو زميلك في الشغل،
أو الـAI بعد ما اكتسب الوعي
وقرر السيطرة على العالم،
وهكذا بقى، بقينا كلنا عايشين
في عصر من التشاؤم الثقافي العام،
كأننا شهود على كارثة وشيكة،
وأي غلطة كدا ولّا كدا،
هنقول للكوكب، "خلاص، روح انت يا (محسن)!"
الناقد الأدبي الأمريكي "فريدريك جيمسون"
بيقول إن شعورنا المأساوي المعاصر دا
تعبير عن عدم قدرتنا على رؤية المستقبل،
احنا ما بقيناش شايفين أي أمل للإنسانية،
فبقى الأسهل إننا نقول ربنا ياخدنا،
واتسرقت مننا القدرة على الفعل
والأمل في إصلاح حياتنا،
بسبب تصوُّرنا إن العالم ما لهوش مستقبل
غير الحروب واستغلال الناس لبعضها.
الحل الوحيد في الوضع دا
إننا نعيش دايمًا متوجّسين وقلقانين،
ونقول، "يلّا،
أهو شوية أمان ومَرَافِق، مش مشكلة،
أحسن برضه من الدمار التام
والـSerial Killers والـZombies،
والـ(زنابي) وولاد الـ(زنابي)!"
بس يمكن اللي احنا محتاجينه فعلًا،
إننا نرجع نفكر في الشر تاني،
ونحاول نحدد مكانه الحقيقي،
بييجي منين؟ مين المسئول عنه؟
ازاي نتعامل معاه؟
ومحتاجين كمان، صديقي الإنسان،
إننا نبقى مصحصحين أوي،
قُدّام أي حد بيحاول يستغل خوفنا من الشر،
عشان يمرر شر أكبر.
بس كدا، صديقي الإنسان،
أتمنى إنك تخُش تنام النهاردة،
وانت متطمن على نفسك،
مفيش "زنابي" ولا حاجة، إن شاء الله!
محتاجين نتكلم في مشاكل أهم،
يعني، عايزين نصلّح الباب،
ولَا نشوفلنا حل في الاحتباس الحراري،
عشان أنا اللي قرّبت أبقى "زومبي"
من كُتر الحَرّ!
يلّا، نهارك أبيض، صديقي الإنسان.
ما تقطعش الجوابات،
ولا الـ"كومنتات"، ولا الـ"لايكات".
يلّا، تصبح على خير.
