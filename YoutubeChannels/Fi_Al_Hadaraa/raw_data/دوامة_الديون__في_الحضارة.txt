والنبي يا عم، خلاص!
أيوة!
خُد نَفَسك!
أنا كويس.
أنا كويس.
عايز إيه؟!
انت فاكر إنك هتهرب منّي ولّا إيه؟
يا ابني،
!I don't even know who you are
دي المستحقات اللي عليك للبنك.
ولو ما اتدفعتش،
هنتخذ إجراءات قانونية ضدك.
طب ما تتخذ!
إذا كان أنا أصلًا ما عنديش حساب!
ليه؟ هو انت مش أستاذ "شلبي" برضه؟!
يعني، بذمتك ودينك،
دا منظر "شلبي"؟!
بأقولّك إيه،
أنا بألف على رجلي من الصبح بين شقق العمارة،
وكُلّهم أجمعوا إن أنا آجي أسأل هنا.
ما تبقاش تسمع كلامهم تاني يا سيدي،
يلّا، اتكل على الله.
- طب الورق طيب!
- هأبقى أوصلهوله.
- الورق طيب! أستاذ "شلبي"!
- هأوصلهوله.
الله!
إيه الاصطباحة الزفت دي؟!
إيه القرف دا يا عم "شلبي"؟!
مِشِي؟!
مِشِي؟
إيه يا عم "شلبي"؟!
انت مش كبرت على الكلام دا؟!
بأقولّك إيه يا عم "شلبي"،
أنا مش عايز مشاكل هنا،
دا بيقولّك، هيتخذوا!
يتخذوا إيه؟! دا كلام عبيط!
الظاهر أنا اللي عبيط،
عشان وافقت إنك تستخبى هنا!
إخص عليك يا "محمد"!
انت بتعايرني؟!
يا راجل، دا أنا بأحب أساعدك في شغل البيت،
دا أنا ديك النهار عاملّك صينية بطاطس
كَلت ضوافرك وراها!
وبعدين، الحق عليا إن أنا جايبلك الـ"بلاستيشين"
بتاع الواد "مدحت"، عشان تلعب عليه؟
يا عم "شلبي"، أنا مش قصدي والله!
هو صينية البطاطس كانت من غير ملح، أينعم،
بس كانت تتاكل.
- وبأحب ألاعبك "بلايستيشين"، عشان بأكسَبك.
- لأ!
بس انت ما بتدفعش اللي عليك ليه؟!
انت مش راجل حرامي ومقتدر؟!
يا ابني! يا ابني، ارحموا عزيز قومٍ ذل!
طب قولّي يا عزيز، إيه كل الديون دي؟!
انت بتطلب حاجات Online كتير كدا ليه؟
ما يكونش هو دا السبب في كل الصناديق دي؟!
يا ابني، دي حاجات أساسية وبسيطة، عادي،
تعالى، أوريك أنا جِبت إيه، تعالى.
إيه دا؟! قطّاعة البطاطس العجيبة!
بقى بذمتك دي حاجة أساسية؟!
آه، طبعًا، أنا أساسي عندي قرمشة البطاطس،
بتغسلني كدا من جوا!
وإيه دا كمان؟ إيه دا؟!
الصبّارة الراقصة؟!
أهي حاجة بتسلّيني يا "محمد"،
ما انت عارف خالتك أم "مدحت"،
عندها الـDisc، وما بتعرفش ترقص.
ودي بترقصلي ببلاش، ولوحدي،
ودي بترقصلي ببلاش، ولوحدي!
الله يجازي شيطانك يا عم "شلبي"!
أنا نفسي بس أفهم
انت عرفت سكة الـOnline دي منين؟!
الوحدة صعبة يا "محمد"!
وبعدين بقى، بلاش تقطيم بقى!
أنا، بصراحة، عندي أزمة.
أزمة إيه يا عم "شلبي"؟!
وبعدين، إيه المصاريف دي كلها؟!
دا انت كنت ولا "فريد شوقي"
في "البخيل وأنا"!
لا يا ابني، الأزمة اللي عندي أزمة نفسية.
من ساعة ما "اتكنسلت" من العمارة،
وأنا مش عارف أنا مين!
بأصرف فلوس وخلاص!
زمان...
كنت ماسك العمارة.
لكن دلوقتي، يا دوبك ماسك نفسي!
عارف يا "محمد"،
دا أنا كان عليا حتة مسكة!
انت ليه محسسني إنك بتتحرش بالعمارة؟!
الوحدة صعبة أوي يا "محمد"!
خُش جوا!
خُش جوا!
مقطوع عنك الإنترنت!
مقطوع عنك الإنترنت!
صديقي الإنسان، مش تقولّي مبروك؟
الحمد لله، ربنا كرمني أخيرًا،
وجبت تلاجة جديدة!
هتقولّي: "انت شكلها لعبت معاك وولعت
والفلوس جريت في إيدك!"
هأقولّك، أبدًا والله، صديقي الإنسان.
التلاجة ما كانتش نافعة خالص!
أنا كنت حتى قافلها بكُرسي!
وكنت بأقول إحم قبل ما أخش عليها،
ليكون فيه خضار كاشف بذره ولاّ حاجة!
دي مش بس كانت بتبوّظ الأكل،
لأ، دا أنا كنت بأحط فيها
الخضار الني، يطلع مستوي!
تقريبًا، كانت شغالة على وضع الفُرن!
واللي زاد وغطّى بقى،
إن النور قطع عليها وجه مرتين كدا،
فقامت فقدت النُطق خالص!
ما استحملتش شدة التيار!
جالها سيولة في الفريون،
وانسداد في الـ"فريزر" العلوي!
يلّا، الله يرحمها!
وكدا كدا، عمومًا يعني،
أنا جبت التلاجة الجديدة بالتقسيط،
عشان برضه ما تسرحش بخيالك،
انت شايف سعر الأجهزة بقى عامل ازاي!
سعر التلاجة دلوقتي، يحسسك إنك
هتخزّن فيها هيروين، مش كابوتشا وخيار!
ما أكدبش عليك، صديقي الإنسان،
موضوع التقسيط دا مأرّقني جامد أوي برضه،
من ساعة ما رُحت مضيت، واستلمت التلاجة،
وبدأت أدفع كل شهر، وأنا بيجيلي كوابيس!
خايف ييجي عليا يوم، ما أبقاش عارف أدفع.
عارف لمّا تبقى في علاقة "توكسيك"،
بس مش هتعرف تخرج منها إلا بعد سَنة ونُص؟!
امبارح، حلمت إني مربوط
في زرعة صبّار في الصحرا،
وفيه نسر بيحوم حواليا في دواير،
وكل شوية،
ينزل يشد حتة من شعري، ويطير تاني.
وأول امبارح، حلمت إن البوليس بيجري ورايا،
وبيضرب عليا نار، وأنا بأضرب عليه نار،
هأسكتله يعني، صديقي الإنسان؟!
وبعدين، بأدخل أستخبى في محل،
صاحبه بيطلَع مُخبِر، وبيسلّمني!
والأسبوع اللي فات، حلمت إني كنت تاجر عربي
في عصور الجاهلية،
خسرت كل فلوسي،
فقفلت عليا الباب أنا وأهلي،
وفضلنا قاعدين مستنيين نموت من الجوع!
أعتقد إن دا كان أسوأ كابوس فيهم!
مش بس لأن الصورة نفسها مُقبِضة جدًا،
يعني تخيل، تقفل باب بيتك،
وتقعد تستنى لحد ما تموت!
دي أسوأ طريقة انتحار في العالم.
ما فيش رصاصة في سقف حلقك،
ما فيش سيانيد تشربه،
ما فيش نت تتفرج على Food Blogger،
وتموت Overdose رخامة!
لأ، هأقعد هنا كدا، وأستنى أموت من الجوع.
شغّلنا بقى "نتفليكس" ولّا حاجة،
عشان غالبًا، الموضوع هيطوّل!
بس دا كمان أسوأ كابوس
لسبب تاني، صديقي الإنسان،
وهو إن دي ممارسة حقيقية فعلًا
في العصور الجاهلية،
والممارسة دي اسمها "الاعتفاد"،
وهي الانتحار بالخروج للخلاء،
أو اعتزال المجتمع وانتظار الموت.
وكانت بتحصل في سنين المجاعة،
أو لمّا تاجر مثلًا يخسر ماله كله،
زي ما حصلّي في الحلم كدا،
ويبقى مش عايز يتسول ولا يطلب من حد حاجة،
لأن دي كانت عيبة كبيرة في حق التاجر العربي.
وطبعًا، عيبة كبيرة في حقي برضه يعني.
وعلشان كدا، "القرآن" قال لـ"قريش":
والمعنى: إن ربنا باركلهم في تجارتهم يعني،
علشان ما حدش فيهم
يضطر يُضرب عن الطعام تاني،
مش كل يومين بقى واحد يقفل خيمته ولّا بيته،
ويعمل الجمل بتاعه على "وضع الطيران"،
والناس ما تعرفش توصلّه!
قد يُهيألك إن أنا جاي هنا أحكيلك
عن ممارسة غريبة من أيام الجاهلية،
بس المشكلة
إن الدراسات الحديثة لحد النهاردة،
بتلاقي علاقة مريبة ما بين الإفلاس
والاستعداد للانتحار،
كأننا لسة في الجاهلية عادي!
في دراسة،
عملها أستاذ القانون الأمريكي "مايكل سوزا"،
سأل الناس فيها:
الراجل "السوسة" دا سأل السؤال دا،
مرة في 1983،
ومرة في 1994،
وبعدين، مرة في 2004،
وبعدين، مرة في 2014.
والنتيجة كانت إن الموافقة
على الفكرة الغريبة دي،
بتزيد مع الوقت، مش بتقِلّ،
من 6.5% تقريبًا سنة 83
لأكتر من 12% في 2014.
جزء من الأزمة اللي بتواجهها
لمّا تكون مرتبط بأقساط أو مديون،
بتكون بسبب إن الموضوع دا بيهدد أمانك،
لكن كمان، فيه إحساس جامد كدا
بالفشل والذنب والإخفاق،
لو ما عرفتش تلبّي التزاماتك المادية.
الظاهرة الغريبة الممتدة من أيام الجاهلية
لحد المجتمع الأمريكي الحديث دي،
بنسمّيها "وصمة الإفلاس"،
دراسة "سوزا" لقت إن
كل ما دخل الإنسان بيزيد،
كل ما كان شايف أكتر إنه مقبول أو طبيعي
إن هو ينتحر في حالة الإفلاس،
وكل ما تبقى من طبقة أعلى،
وكل ما تبقى متعلّم أحسن،
كل ما بتوافق أكتر على وصمة الإفلاس.
شوف يا أخي، أول مرة نعيم الجهل
يكسب لعنة الوعي!
لكن هل فيه أي علاقة حقيقية
بتربط وصمة الإفلاس الحديثة دي
بالوصمة بتاعة الجاهلية؟
يعني، هل دي حاجة محفورة
في الطبيعة البشرية نفسها؟
أقولّك، ما تستعجلش، صديقي الإنسان،
انت عليك أقساط ولّا إيه؟!
لو الوفاء بالديون،
بيحطوا على الإنسان الضغط دا كله،
ولو الإفلاس بييجي معاه وصمة كدا،
ممكن توصّل لدرجة الانتحار،
فدي مشكلة كبيرة،
لأن العالم النهاردة بقى معتمد على الديون
أكتر من أي وقت قبل كدا في التاريخ.
يعني، على المستوى الشخصي،
انت غالبًا، فيه حاجات كتير مش هتعرف تشتريها،
لو مش معاك Credit Card،
وما فيش أنظمة تمويل استهلاكي،
اللي هما بيخلّوك تقسّط اللي انت عايزه دُول،
وتدفع أده مرتين فوايد!
أستاذة الأنثروبولوجيا الأمريكية،
"بريت ويليامز"،
بتقول في كتابها، "ديون للبيع"،
إن المؤسسات المالية في الوقت الحالي
بتحفز الرغبة الاستهلاكية عند الناس،
وتشجعهم إن هما يشتروا أكتر،
ودا عن طريق إتاحة الائتمان أو الـCredit
لقاعدة أكبر من المستهلكين،
وبتدّيهم تسهيلات كبيرة جدًا
في سبيل إن هما يضغطوا نفسهم
ويشتروا حاجات أغلى،
وبالتبعية، يبقوا معتمدين
على المؤسسة دي برضه.
يعني، تبقى قاعد في حالك كدا،
تلاقي مندوب البنك بيتصل بيك،
بيقولّك: "سلام عليكم!
مش عايز تتداين يا عميل؟"
"ويليامز" بتحكيلنا ازاي إن البنوك
في الستينات والسبعينات
كانت بتدّي Credit Cards بس
للعُمَلا اللي بيكونوا واثقين إن هما هيقدروا
يسددوا أقساطهم بشكل سلس.
لكن اتضح إن دا بيعمل مشكلة للبنوك  دي،
لمّا بيكون العميل قادر
إن هو يسدد كل ديونه في مواعيدها،
لأنه لمّا بيكون العميل قادر
يسدد كل ديونه في مواعيدها،
لأنه أصلًا ميسور أو مقتدر،
فدا بيخلّيه يدفع فوايد أقل بكتير،
وجايز ما يدفعش فوايد أصلًا،
وبالتالي، مش بيحقق ربح للبنك.
فبدأت البنوك بالتالي
تسوّق الـCredit Cards بتاعتها دي
على نطاق أوسع شوية،
وتطلّعها لأشخاص Already عندهم التزامات
وأعباء مادية مش قليلة،
ودا هيضمن حاجتين،
أولًا، إن الناس دي مش هيقدروا يسددوا
الفلوس كلها مرة واحدة، من غير فوايد خالص،
والحاجة التانية، إنهم غالبًا أشخاص مسئولين،
عندهم بيت وعيلة مثلًا يعني،
بما إنهم بالفعل متحملين
أعباء مادية كبيرة حاليًا،
فدا معناه إنهم هيضغطوا على نفسهم
على أد ما يقدروا،
ويسددوا الأقساط بالفوايد.
شوف يا أخي الفكر المنوفي الصهيوني!
بسبب التوسع الكبير دا في الائتمان،
ناس كتير بدأت تلجأله،
عشان يغطيها في أوقات الأزمات،
خصوصًا في فترة كانت الأجور فيها ضعيفة
وتكاليف المعيشة عالية،
ودا خلّى الناس
اللي محتاجة دعم مادي أكتر من غيرها،
عُرضة بسهولة إنها تُقَع في فخ الائتمان دا،
وتلاقي حياتها كلها
بقت مرهونة للفوايد وللأقساط،
تكلم صاحبك، تقولّه: "يلّا يا ابني نروح السينما
ولّا ناكل أكلة حلوة."
يقولّك: "معلش والله، أنا Out!
بأدفع أقساط الفترة دي."
خصوصًا، بالنسبة للطبقات الوسطى،
اللي بتحس إن مستوى معيشتها بيسوء
بسبب الأزمات الاقتصادية،
وإنهم مش عارفين يشتروا الحاجات
اللي كانوا بيشتروها قبل كدا،
أيام ما كان الدولار بـ5 جنيه، صديقي الإنسان،
والـ"مرسيدس" بـ200 ألف جنيه.
فاكرها الأيام دي؟! كانت أحلى أيام!
يلّا، مش مشكلة!
فيه هنا مشكلتين،
الأولى، إن بسبب التوسع دا في الائتمان،
كل ما كان الشخص المعتمد
على القروض والديون شخص أفقر،
كل ما هيضطر إنه يدفع فوايد أكبر،
ودي حاجة قد تبدو غريبة ومش منطقية خالص،
لكنها بالنسبة للبنوك
كانت شيء منطقي جدًا وعادي.
المشكلة التانية،
إن الائتمان في وقت الأزمات الاقتصادية،
عمره ما بيرجّع الناس
لمستوى معيشتها الأقدم ولا حاجة،
وإنما على العكس،
بيدخّلهم في دايرة من الديون،
بتتضاعف مسئولياتهم
ويتحط عليهم ضغوط أكبر بكتير
مع الوقت، من قبل كدا.
يعني، أنا اشتريت مثلًا دلوقتي "موبايل"،
بُكرة عايز AirPods،
بعده، عايزله الـSmart Watch بتاعته،
أصل عيب أمشي بـ"الموبايل" سادة كدا!
"ستيف جوبز" يتعذب في قبره!
"ويليامز" بتحكيلنا إن البنوك ما وقفتش هنا،
دا كمان جت في التسعينات،
وقررت إنها توسّع الدايرة أكتر،
علشان يبقى الطلاب قادرين
إن هما يطلّعوا Credit Cards،
وعشان فئات أوسع بكتير من الناس
تبقى قادرة تاخد قروض،
سواء لشرا عربية، أو شقة، أو لأي هدف تاني.
"ويليامز" كمان، بتشرحلنا الوصمة
اللي بتيجي مع الديون والتعسر في سدادها،
الإنسان بيبدأ يحس
إن الفلوس اللي هو صرفها دي
مش بتعبّر عن مستواه المادي الفعلي،
لأنه مش قادر يسددها،
وإنه لمّا كان قاعد يصرف يمين وشمال
من الـCredit Card، بيجيب أجهزة بالتقسيط،
كان في الواقع عايش حياة مش بتاعته،
والتبعية النفسية والمادية للإحساس دا
بتكون سيئة جدًا،
وبيبدأ الشخص المديون دا
إنه يحارب عشان يثبت إن دا مش حقيقي.
وعشان يحافظ على كرامته،
ويثبت لنفسه إنه عايش في الطبقة بتاعته عادي،
وإن الحاجات اللي اشتراها دي،
هو كان يستحقها.
وممكن في سبيل دا،
ييجي على جوانب كتير من حياته
وعلاقاته الاجتماعية وصحته النفسية،
بس عشان يتجنب الإحساس بالذنب
ناحية الالتزام اللي فشل في تأديته.
أنا كل دا بأكلمك عن الطبقات المتوسطة بس،
الناس اللي عايزة تروّق على حالها
بشوية استهلاك،
أو شايلة Credit Card،
عشان يبقى فيه أمان وقت الحاجة.
بس لمّا تنزل تحت الطبقة المتوسطة بشوية،
هتلاقي نظام تاني خالص للديون،
الناس فيه مش بتاخد فلوس من البنك،
لأ، دا بتستلف من بعض،
وتمضّي نفسها على وصولات أمانة وكمبيالات.
خلّيني أحكيلك مثلًا،
قصة ست مصرية اسمها "وفاء"،
"وفاء" دي ست غلبانة في الأربعينات،
وكانت هي المسئولة الوحيدة
عن رعاية وخدمة أمها المريضة.
في مرحلة ما،
الست أم "وفاء" صحتها اتدهورت جدًا،
وبقت محتاجة تعمل عملية،
فـ"وفاء" اضطرت إنها تبيع بيتها،
اللي جابلها 32 ألف جنيه في 2016،
ونقلت في أوضة صغيرة في جزيرة "القُرصاية"،
وعاشت بالإيجار،
وخدت فلوس البيت
اللي هو كان ساعتها كل ما تملكه في الحياة،
ودفعته عشان تعالج والدتها
في مستشفى "قصر العيني"،
لكن الفلوس خلصت في أقل من شهر،
ولقت "وفاء" نفسها محتاجة 10 آلاف جنيه كمان،
عشان تعرف تكمّل العلاج،
قامت عملت حركة
بتتعمل أحيانًا كدا في الظروف اللي زي دي،
وهي إنها اشترت أجهزة كهربائية بالتقسيط،
على أمل إنها تبيعها على طول يعني،
وتسدد الفلوس بتاعتها بالقسط،
وبالفلوس اللي باعتها بيها دي، تعالج أمها.
لكن الأمور ما مشيتش بالصورة المأمولة،
أم "وفاء" اتوفت،
و"وفاء" نفسها ما قدرتش تتحمل
الإيجار والأقساط مع بعض،
واتعثرت في السداد،
وانتهى بيها الحال في السجن!
قصة "وفاء" دي هي قصة من القصص
اللي الناس بيقولوا عليها "الغارمات"،
اللي هما في أغلب الأحيان
بيكونوا ستات مسئولين عن إعالة أُسَرهم،
وبيضطروا يستلفوا، ومش بيعرفوا يسددوا،
وبيدخلوا يقضّوا عقوبة جنائية في السجن،
كأنهم مجرمين بالظبط!
مع إنهم، كما هو واضح يعني،
ما كانش فيه قُدّامهم اختيارات أصلًا،
يعني، ممكن الواحد يعتبر
إن محاولة "وفاء" لإنقاذ أمها دي بكل الحِيَل،
والبحث عن حلول والضغط على نفسها،
كل دي أعمال نبيلة
تستحق الاحترام أصلًا والثناء،
لكن بسبب وقوعها في مصيدة الدين
وعدم قدرتها على الوفاء بيه،
فالقانون بيتعامل معاها
كأنها سرقت مثلًا أو اختلست مال عام،
القانون بيحمّل الشخص المديون دا
مسئولية الوفاء بالدين،
مهما كان الشخص دا مغلوب على أمره
وما عندهوش اختيارات أو بدائل.
الموقف الصارم دا من الديون،
هو وجه آخر لوصمة الإفلاس،
اللي كنت بأكلمك عنها
من شوية، صديقي الإنسان...
واللي بتفترض إن كل إنسان عليه دين،
فالدين دا مسئوليته
ممكن تبقى أهم من حياتك انت شخصيًا،
وممكن دا يكون مفهوم شوية بالنسبالنا
في حالة الـCredit Cards والطبقات المتوسطة
والناس اللي بتستلف
علشان تجيب عربيات مثلًا،
أو عشان تعيش في نمط حياة أعلى بشوية.
لكن لمّا بنشوف قصة زي قصة "وفاء" دي مثلًا،
بنحس إنه، لأ، فيه مشكلة!
لأن الإنسان لمّا يكون
ما عندهوش أي اختيارات غير الاستدانة،
يبقى ازاي يتحاسب؟!
مش المفروض المسئولية برضه
بتفترض حرية الاختيار؟
لكن الحقيقة
إن علاقة الإنسان بالدين طول التاريخ،
كانت حرية الاختيار مسألة هامشية جدًا
وما لهاش أي علاقة بالموضوع،
والإهانة اللي اتعرضلها المفلسين
في العصور الأقدم،
هتخلّي السجن أصلًا
يبان بالنسبالك حاجة طيبة جدًا!
المجتمعات القديمة، قبل القرن الـ19،
الشخص المفلس كان ممكن يتعرّض
إن كل ممتلكاته تتصادر،
أو يتحول لعبد عند الشخص اللي سلّفه الفلوس،
أو يدّي ولاده كعبيد للشخص دا،
يعني، "مش هأعرف أدّيك الفلوس دلوقتي،
بس ممكن أسيبلك (أنس) و(فريدة)
لحد ما ربنا يسهلها!"
أحيانًا العقوبات دي كانت بتشمل حرق
أو قطع أجزاء معيّنة من جسم الإنسان،
أو حتى القتل،
الممارسات دي كلها كانت بتساهم
في بناء الوصمة الاجتماعية
المرتبطة بالإفلاس دي،
الدول مثلًا اللي استخدمت
عقوبات التشهير العلني والإذلال
للناس اللي ما كانتش بتقدر توفّي بديونها.
وأحيانًا، كانوا بيتاخدوا عريانين
للساحات العامة،
ويتضربوا ويتهانوا قُدّام الناس،
وأحيانًا، عقوبتهم كانت بتبقى النفي،
أو إنهم يلبسوا طواقي بلون مميز،
عشان الناس تعرف إنهم مُفلسين.
دلوقتي، انت مش محتاج
تلبس طاقية بلون مميز،
عشان الناس تعرف إنك مُفلس، صديقي الإنسان،
بيبان على وشك!
تلاقي المُفلس وشه مخضر كدا،
شَبَه الـCredit Card بتاعته!
فين وفين بقى،
لمّا بدأوا المفلسين يتعاقبوا بالسجن،
وكان السجن دا في ظروف قاسية جدًا،
وأحيانًا، لمدة مش محددة،
وبعدين، مع تطور القوانين
وإلغاء العقوبات في المجتمعات الحديثة،
فضلت برضه الوصمة الاجتماعية
المتعلقة بالإفلاس شغالة،
لأنها بتفضل مهمة جدًا في إجبار الناس
على الوفاء بديونهم،
بدافع الشعور بالذنب والعار
لو فشلوا في السداد.
"فريدريك نيتشه" في كتابه عن "أصل الأخلاق"،
بيقول إن المشاعر الأخلاقية كلها، أصلًا يعني،
بما في ذلك الإحساس بالذنب والإحساس بالواجب،
وكل المشاعر اللي بتحرك الواحد،
علشان يعمل الصح أو يتجنب الغلط،
كلها مشاعر مبنية في الأصل
على علاقة الدائن بالمَدين.
يعني مثلًا، الإنسان زمان
كان عايش عادي، ولا على باله،
لحد ما قرر شخص ابن...
إنه يوعد شخص تاني بشيء ما،
فبقى مدين للشخص دا،
ولأن الدين دا ما فيش شيء يضمن سداده،
لجأ الدائن دا
لأسوأ أنواع الإهانة والعنف والإيذاء،
عشان يجبر المدين على الوفاء بدينه
ويفكره بيه.
والعنف دا اتحفر في الذاكرة الجمعية للبشر،
وهو اللي شكّل شعور الإنسان الداخلي
بالضمير وإحساسه بالواجب.
يعني تخيل، صديقي الإنسان،
لو ما كانش جدودك مديونين زمان،
ما كانش بقى عندك ضمير!
"نيتشه" يقصد إن المجتمعات البدائية
باستخدام العنف ضد الأشخاص المدينين،
خلقت الإنسان الأخلاقي،
ودا عن طريق حفر الواجب دا في ذاكرته،
بأعنف الطرُق وأكثرها وحشية.
فكّر فيها، صديقي الإنسان،
ما هو انت دلوقتي مثلًا،
البنك بيعملّك Credit Score،
عشان يشوفك تستاهل تاخد قرض ولّا لأ،
بس قبل الـCredit Score دا،
كان الإنسان هياخد الثقة الضرورية
اللي تسمحله إن هو يستلف ازاي؟
كان بيضطر ساعتها
إن هو يرهن حاجة عزيزة عليه،
أحيانًا، كانت بتبقى نفسه هو شخصيًا،
إنه يتحول لتابع أو عبد للدائن دا،
أو إنه يرهن مراته للدائن مثلًا.
أنا أعرف ناس تحب تعمل كدا أوي!
"نيتشه" كمان شايف إن الراحة
وعلاقات الدين دي،
هي اللي قامت عليها الأديان نفسها،
لأن في الأديان، الإنسان بيرهن روحه
مقابل إنه يعيش حياته على الأرض،
اللي هي حياة مستعارة من الإله،
وبالتالي، فالإنسان المتدين مديون،
وأظن العلاقة بين الكلمتين
 أصلًا واضحة بالعربي.
بس الاقتصاد الحديث
مش بيستخدم العنف والتعذيب،
وعمره ما هيطلب منك إنك ترهن مراتك
عند البنك عشان تاخد قرض،
مع إن رجالة كتير هتحب دا يحصل!
بس الفيلسوف الإيطالي "ماوريتسيو لازاراتو"
شايف إن النظام الاقتصادي الحديث
ما زال بيعتمد على تقنيات نفسية مؤذية جدًا،
علشان يخلق عند الإنسان الإحساس
بضرورة سداد دينه،
وأهم التقنيات دي
هي الخوف من الفضيحة ووصمة الإفلاس...
وإن الناس تحس بالذنب والعار والدونية،
لو ما قدروش يوفوا بديونهم.
علشان كدا، جزء من قضية الغارمات مثلًا،
زي قصة "وفاء"،
اللي حكيتلك عليها من شوية دي،
بتكون في الوصم الاجتماعي
اللي بتحس بيه واحدة من الستات دُول،
حتى بعد ما تخرج من السجن،
إحساس بإن الناس بتحكم عليك
لأنك مش بس معاكش فلوس عادي،
لأ، دا انت معاكش فلوس،
لدرجة إنك دخلت السجن!
والإحساس دا كان بيزوّد تهميش الستات دُول،
وممكن يخلّي وضعهم أسوأ كمان
بعد الخروج من السجن.
طب انت ملاحظ، صديقي الإنسان،
إن الكلام دايمًا عن الغارمات،
معظم الوقت يعني، مش عن الغارمين؟
يعني دايمًا،
الغارمات اللي هما الستات، مش رجالة؟
أهو دا بسبب نفس الموضوع برضه.
لأن الموضوع أصعب بالنسبة للرجالة،
إنهم يشوفوا نفسهم موضوع للشفقة
بسبب الإفلاس،
لأن الراجل، صديقي الإنسان،
ما يعيبهوش غير جيبه،
مش مشكلة أخلاقه أو شهادته،
أو حتى دقنه اللي مش كاملة!
وبالتالي، حصل تواطؤ اجتماعي،
على إن الكلام على إفلاس الرجالة عمومًا
يبقى أقل، ويا ريت لو نتجنبه خالص.
كمان، الغارمات عليهم ضوء أكبر،
بسبب إن الستات اللي بيضطروا يعيلوا أُسَرهم،
بيكون عادةً وضعهم أسوأ،
لأن فيه احتمال أكبر
إنهم ما يقدروش يشتغلوا،
ولو اشتغلوا، يشتغلوا بأجر أقل،
وبشكل عام، هيكونوا أفقر
وعُرضة أكتر للوقوع في دوامة الديون.
قضية الغارمات تُعتبَر شكل
من أشكال ديون الأسَر،
ودي ظاهرة منتشرة جدًا على مستوى العالم.
معهد التمويل الدولي
بيقول إن ديون الأُسَر في 2020،
مع عزل الكورونا، وصلت لـ47 تريليون دولار،
اللي هما حوالي 60%
من إنتاج الناتج العالمي كله.
فيروس الكورونا كان من الحاجات اللي ساعدت
على ارتفاع المديونيات بالشكل الكبير دا،
بعد ما ناس كتير سابت شغلها
وساعات العمل بتاعتهم قلّت،
والوضع كان أسوأ بكتير
في الدول النامية اللي زي حالاتنا كدا،
لأن الأُسَر بتلاقي نفسها في صراع مش بيخلص،
عشان تسد الفجوة ما بين تكاليف المعيشة
وما بين الدخل اللي مش بيكفّي،
ويضطروا بطبيعة الحال للاستدانة.
عشان كدا، ديون الأُسَر المصرية في 2003،
كانت 5.7 مليار دولار،
وفي 2022، وصلت لـ40.3 مليار دولار،
وكالعادة، الأُسَر الأفقر
هي اللي بتعاني أكتر في الظروف اللي زي دي،
أولًا، لأنها بتكون مضطرة أكتر من غيرها
إنها تستلف،
لأن التكاليف بتزيد عليها بصورة أكبر،
وثانيًا، لأنها لمّا بتستلف،
بتدفع فوايد أكبر،
بسبب إنها بتضطر تقسّط على فترات أطول.
أستاذ القانون "جوزيف سبونر"
في كتابه "الإفلاس"،
بيشرحلنا إن فيه أسباب كتير
نفهم منها ارتفاع ديون الأُسَر،
منها إن الناس مش بتقبض كفاية أصلًا،
عشان تواجه تكاليف المعيشة،
ومنها سياسات التقشُّف اللي بتتبعها الدول،
واللي بتأدي لتخفيض الإنفاق
على الخدمات العامة زي التعليم والصحة،
وتحط الأعباء دي على الناس
اللي بتضطر إنها تستلف،
علشان تاخد الخدمات دي بصورة كويسة.
نظام الائتمان بيقدّملنا وعد
أو أمنية ببداية جديدة،
أو إننا هنقدر نحقق رغباتنا،
سواء كانت رغباتنا دي بس
إن الدنيا تفضل مستورة،
أو كانت رغبات استهلاكية أكتر.
لكن الديون كمان بتعمل حاجة مهمة جدًا،
وهي إنها بتتحكّم في مستقبلنا.
الاقتصاد اللي قايم على الديون
هو اقتصاد متجه ناحية المستقبل،
يعني، انت بتروح تاخد قرض مثلًا،
عشان القرض دا بيوعدك بإن مستقبلك
هيكون مختلف عن اللحظة
اللي في الحاضر دلوقتي،
وفي نفس الوقت، لمّا بتوقّع على القرض دا،
فانت بترهن مستقبلك،
لأنك بقيت ملتزم تجاه البنك أو المؤسسة دي،
بإنك تشتغل سنين طويلة جاية،
علشان تسدد تمن القرض اللي انت أخدته دا.
ودا معناه إن النظام الاقتصادي
اللي قايم على الديون
مش بس بيحاول يشغّلك ويخلّيك تنتج
في اللحظة اللي انت فيها دلوقتي،
عشان يستفيد من شغلك يعني،
لأ، دا كمان بيشتري منك شغلك
لـ5 و7 سنين مقدمًا،
وبيدخّل مستقبلك في دايرة سُلطته،
وأحيانًا، مش في حياتك لوحدك،
لكن في حياة عيالك وأحفادك كمان،
لأن الناس بتتحمل
تكاليف الديون العامة للبلد،
اللي هما عايشين فيها.
فلو انت عايش في بلد بتستلف يمين وشمال،
حتى لو انت في حالك
وما خدتش قروض ولا طلّعت Credit Cards
وما بتصرفش غير على أدك،
فالدين العام دا
بيبقى في رقبتك ورقبة عيالك برضه،
لأنه هيفضل يتسدد من ضرايبك
ومن الخدمات اللي الدولة بتقدمهالك.
مش بأقولّك، صديقي الإنسان، كلنا مديونين!
في "فرنسا" مثلًا دلوقتي، كل طفل بيتولد،
مديون Already بـ22 ألف يورو،
ولا كَل بيهم "سيريلاك"،
ولا اشترى بيهم سكّاتات،
ولا عمل أي حاجة، هو بيتولد مديون كدا!
تخيل تيجي الدنيا مديون، صديقي الإنسان!
إيه الوضع ابن الـ...!
طب الدين اللي انت اتولدت
لقيته في رقبتك دا،
بتحاسب عليه ازاي؟! هأقولّك أنا.
طريقة من الطرُق
إن الدولة بتبدأ تبيع أصول البلد نفسها،
اللي هي المفروض بتاعتك،
وتدّيها لمستثمرين أجانب،
وبعدين، المستثمرين الأجانب دُول
ييجوا يشغلوا الأصول دي ويبيعولك خدماتها،
فيبقى المستثمر استثمر،
والدولة سدّت دينها،
وانت اتاخدت منك الأصول دي،
وبعدين، بقيت قاعد تدفع،
ودا لو كنت قادر تدفع طبعًا!
لأنه غالبًا، مش كل الناس هتقدر
تستهلك السلع والخدمات الجديدة دي،
يعني خلاص، ما بقيتش بتاعتك
بأي شكل من الأشكال،
وجايز ما تعرفش تعدّي من جنبها كمان،
انت عيّل فقري، صديقي الإنسان!
حد قالّك تتولد في "فرنسا"؟!
كنت تتولد في "الخليج".
كان زمانك راكب Range Rover،
وعندك اتنين فلبينيين بيخدموك!
ما فيش شك إن نظام الديون والإقراض
هو حاجة أساسية جدًا في الاقتصاد العالمي،
من غيرها، ممكن ما كناش نشوف
حاجات كتير كويسة،
وما فيش شك برضه إن كتير من الدول النامية
قدرت تستخدم القروض دي
عشان تبقى أقوى اقتصاديًا
وما كانش ممكن أبدًا
إنها تقوم على رجليها من غيرها.
بس كتير العكس برضه هو اللي بيحصل،
مش بس إن القروض بتزيد جدًا على الدولة،
لدرجة تخلّيها تضطر تضحي بالكتير
من الخدمات اللي بتقدّمها للمواطنين،
عشان بس تقدر تسدّ خدمة الدين،
لكن المشكلة كمان إن الدول دي لمّا بتفلّس،
الناس العاديين هما اللي بيتلاموا
بنفس طريقة وصم الإفلاس،
شُفنا دا بيحصل في "اليونان" مثلًا
بعد الأزمة العنيفة في 2016
وعجزها عن سدّ الديون،
بدأت الصحف تتكلم
عن الإنفاق غير المسئول لليونانيين
وازاي إنهم بيصرفوا أكتر ما بينتجوا.
مع إن الأكيد إن ما فيش مواطن يوناني عادي
نقدر نحمّله مسئولية الإفلاس،
وإنما الموضوع بيبقى سياسات الدولة نفسها
واختياراتها الاقتصادية.
ممكن نظرتنا للمدينين
والناس اللي بتفلّس تتغير شوية،
لو حطينا في اعتبارنا ازاي سوء الحظ
والظروف القدرية السيئة
اللي الناس مش بتختارها
ممكن تاخد الحياة في مسارات غير متوقعة،
وإنه في غياب الأمان المادي،
الناس بتضطر تاخد
مغامرات من النوع دا طول الوقت،
علشان تلبي احتياجاتها،
اللي أحيانًا بتكون استهلاكية،
لكن كتير برضه بتكون أساسية.
وإنه أصلًا المؤسسات المقرضة زي البنوك،
أو المؤسسات الدولية،
في حالة القروض اللي بتاخدها الدول يعني،
بتستفيد من الوضع دا أصلًا،
لأنها بترهن المدين،
وتضمن ارتباطه بيها لفترة طويلة،
يفضل يسد في دينه ويدفع عليه فوايد.
وعشان الدين كبير، والفوايد مش بتخلص،
ممكن يلاقي نفسه مضطر يستلف تاني،
... وهكذا، في دايرة عمرها ما بتخلص أبدًا.
وعلى المستوى الشخصي،
يحس الإنسان بالعار والخزي،
من اعتماديته وفقره.
لحد ما فجأة، تلاقي بلد كاملة حاسة بالعار
وملايين الناس مكسوفين
يبصوا في وش بعض الصبح وهما رايحين الشغل!
وعلى المستوى الدولي، حياته تبقى أسوأ،
بسبب خسارة الخدمات وتقليل الإنفاق العام.
وعلى كل المستويات،
كل ما تبقى أفقر،
كل ما تكلفة الدين عليك بتكون أعلى.
عشان كدا،
فيه حركات سياسية كتير في العالم حاليًا
بتنادي بحاجة اسمها "عدالة الدين"،
أو الـDebt Justice،
ومعناها إسقاط الديون عن البلاد الأفقر،
أو البلاد اللي ما اختارتش إنها تتداين،
وغالبًا، حكومات الدول دي أخدت قروض كبيرة
من غير ما يكون للناس رأي في الموضوع دا.
النتيجة، إن الدول دي بقت ملزمة
تلف على المؤسسات الدولية
تستلف تاني، أو تتنازل عشان القروض والفوايد،
اللي هو: "أنا والله ما شحات،
أنا رئيس (جيبوتي)،
ومش معايا فلوس أرجع بلدي!"
وكل دا في الآخر،
الناس العادية هما اللي بيدفعوا تمنه.
يا سلام، صديقي الإنسان،
لو تنجح حركة إسقاط الديون دي
مش بس في إسقاط الديون الدولية
اللي على الناس الطيبة اللي زينا،
لكن كمان في إسقاط الدين اللي عليا
بتاعة التلاجات دا!
كان ساعتها، والله العظيم،
لأروّق عليك بشوية بطيخ وجبنة ساقعين
من اللي قلبك يحبهم، في الحر دا.
بس روّق انت كمان عليا بالـLike والـShare
والكلام اللي انت عارفه دا.
يعني، على رأي "شيبة":
"اللي له قرش، ما بينامش."
ما بالك بقى باللي عليه؟!
