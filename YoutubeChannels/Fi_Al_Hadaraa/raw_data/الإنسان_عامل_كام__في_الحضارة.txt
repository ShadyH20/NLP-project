آه، انت كدا يعني، ناوي تخبّي عليها؟
لا، لا، لا.
أنا ما بخبيش على الجماعة حاجة خالص.
دي أم العيال يا جدع!
طب وهي الجماعة عارفة إن انت
ناوي تتجوز وتعملّها الجماعة 2؟!
وموافقة ومباركة،
وفرحانة أوي أوي كأن ابنها اللي رايح يتجوز.
ودي اشتريت صمتها بكام دي يا عم "شلبي"؟
كتبتلها نُص العمارة.
بس ما تقلقش، الشقة دي لسة تبعي.
أنا كنت خايف أخرج عن سُلطتك!
لا، دا انت حبيبي.
عارف يا عم "شلبي"؟ بمناسبة ساعة الصفا دي،
أنا فيه سؤال، نفسي أسألهولك
 من ساعة ما جيت العمارة دي.
اؤمر يا حبيبي!
أنا مالي أنا بقصصك دي؟!
مهو... بُص يا "محمد"...
الجوازة دي استحالة تتم من غيرك.
أنا محتاجك في كل خطوة معايا، معلش.
انجز، الله يخلّيك، عشان أنا
فيه 3 سيناريوهات جُم في بالي دلوقتي،
أقل واحد فيهم يجيب ارتجاع!
بُص يا "محمد"،
أبو العروسة طالب مني مهر وشبكة عاليين أوي...
أيوة.
...والقايمة احتمال تخشلّها في 6 أصفار.
فيعني عايزين ننزّل المبلغ دا
على أد ما نقدر أنا وانت.
طب مهو يعني ليه حق برضه يا عم "شلبي"،
أبو العروسة يأمن بنته يعني،
لا مؤاخذة، انت عارف، سمعتك في المنطقة...
زبالة، أنا عارف. يا عمّي، دا مش موضوعنا!
أمّال إيه موضوعنا؟
بُص يا سيدي، أبو العروسة حريص حبّتين،
كاتب كل قرش اتصرف على بنته،
من أول حلاوة التمريض
وهما بيولدوها في المستشفى،
لحد كُباية الشاي
اللي شربتها عندهم وأنا بتقدملها.
تخيل؟!
دا يبقى تسليع!
طب والعروسة ازاي موافقة على الكلام دا؟
موافقة إيه؟ دي طلعت فكرتها هي.
دي البت طلعت دماغها شغّالة.
دي دماغها حتة ألماظ!
أمّال أنا ماسك فيها بإيديا وسناني ليه؟
وأنا اللي فاكرك رايح تجدد شبابك،
أتاريك رايح تجدد "الباقة"!
أمّال! هو أنا بلعب؟!
طب ما تقولّهم انت كمان يا عم "شلبي"
صرفت أد إيه على نفسك،
ما انت صارف ومكلّف، ما شاء الله!
لا يا عم، لا يا عم! ما تهزرش عم، لأ!
لأ، هزار إيه؟ 
يعني يا عم "شلبي"، هو انت ببلاش؟
طالما كُلّهم داخلين على صفقة بقى،
انت كمان قولّهم انت صرفت على نفسك أد إيه.
دا انت كل سنتي فيك علم ومفهومية!
اتفضل.
تصدّق، فكرة!
طب أنا هقدّرني بـ3 مليون.
عشان أقص معاهم المبلغ.
3 مليون إيه يا عم "شلبي"؟
انت فاكر نفسك "كونجولو"؟!
ولّا أقولّك...
أنا هخلّيهم 2 مليون...
وأكتب عليهم شرط جزائي.
حاسس إنك بتروح في حتة مش حلوة.
ناولني بس الفوطة كدا يا عم "شلبي"،
عقبال ما نمسلك الفوطة، إن شاء الله.
أهو يسوقلي الـ"فيرنا" في المشاوير المهمة.
والولية حماتي، ما نفسها حلو في الأكل!
الله! لا حول ولا قوة إلا بالله!
طب الفوطة طيب يا عم "شلبي"!
طب اللمبة!
عم "شلبي"!
صديقي الإنسان، ليا واحد صاحبي
بيحب واحدة، بدون ذكر أسامي، اسمها "نجلاء".
وأنا في الأفراح ما بتوصاش بقى،
قلتله، خير البر عاجله، لازم تتقدملها.
قالّي، "ما دا حصل فعلًا،
اتقدمت لـ(نجلاء)، آه والله."
قالّي، "خدت صينية البسبوسة،
وشدّيت بدلة الـ(الإنترفيوهات)، وقعدت مع أبوها.
لسة بقولّه، أهلًا وسهلًا يا عمّي!
أنا يشرفني أطـ...
قالّي، اسمع يا جدع انت.
أنا طالب في بنتي مهر 2 مليون جنيه.
مش هقعد أنا بقى أربي وأشتري (بامبرز) وأعلّم
وأدّي دروس وأدفع مصاريف جامعة
ولبس و(ميكاب) و(إير بودز)،
وتيجي انت تاخد كل دا على الجاهز!
الله! جرى إيه يا حاج؟! ما توحّد الله!
دا أنا جاي شاري.
قالّي، وأنا بايع، 2 مليون."
يقولّي، "بقولّه، يا عمي هي بيعة وشروة؟
(نجلاء) دي إنسانة!
هي أينعم ذوقها الموسيقي مش أد كدا،
مش عارف انت جبتلها (إير بودز) ليه بصراحة!
بس مش للدرجادي!
أنا مش معترض على المبلغ والله!
مع إنها تسعيرة مبالغ فيها.
بس هي يعني كانت محبوسة في الجمرك؟
ولّا أنا هسأل على ضمان ضد عيوب التربية؟!"
وعمّال يحكي بقى،
وأنا بفكر ودماغي مش مريحاني.
مهو أنا لو دماغي مريحاني،
ما كانش دا بقى حالي، صديقي الإنسان.
قعدت أفكر في الراجل
اللي حوّل بنته لسلعة دا.
بس هو مش احنا
في عالم مادّي فعلًا، وكلنا سلع؟
وكل ما الناس تخلّف، تلاقي مصاريفهم بتزيد؟
دا معناه فلوس.
مش البني آدمين بيساووا فلوس؟!
حتى الحكمة الميكروباصية الأثيرة بتقولّك،
"ما تبصليش بعين رَدِية، شوف اللي اتدفع فيا!"
طيب. لو كل واحد فينا يسوى مبلغ،
وبيتكلف مثلًا مبلغ معيّن عشان يبقى بني آدم.
كان ليهم حق بقى الفلاسفة والاقتصاديين
اللي اشتغلوا من زمان
على حساب القيمة المادية للإنسان.
يعني، نفترض مثلًا، إن انت، صديقي الإنسان،
تسوى 10 مليون
جنيه طبعًا، مش دولار.
انت مش رايح اتحاد "جدّة".
وقلنا مثلًا،
إن اللي حدد المبلغ دا راجل اقتصادي،
حسب تكاليف حياتك المادية من أكل وشرب
ونوم وحموم وتعليم وعلاج وخلافه.
كل اللي أبوك صرفه،
الراجل الاقتصادي دا بشكل ما قدر يحسبه.
هل الحسبة دي هيبقى داخل فيها
قدراتك العضلية والنفسية والعقلية؟
داخل فيها مهاراتك في الكلام والتواصل؟
ذكاءك العاطفي والرياضي؟
طريقتك في اتخاذ القرارات ونمط حياتك؟
مهو لو بنحسب الحسبة دي بشكل مادّي صرف،
فكل دي حاجات
بتأثر في قدرتك على العمل وجودته.
هل دوايرك الاجتماعية وصحابك،
ممكن تتحسب قيمتهم الاجتماعية هما كمان؟
يعني لو ليك صحاب كويسين، تبقى انت أغلى،
لو أصحابك مش سالكين، تبقى انت...
مش أصحابك دُول هما ساهموا في تكوينك؟
يعني، مهو، صديقي الإنسان،
انت اللي اتصرف عليك مش أكلك وشربك بس،
طب أنا بقى لو حبيت أحسب
قيمة "نجلاء" دي في سوق النخاسة دا،
أكيد هبدأ أفكر، إن عم أبو "نجلاء"،
اللي عاملّي فيها ولي عهد "النمسا" دا،
كان دخله كام أصلًا.
مهو، يا عيني، إيش ياخد  الريح من البلاط؟
ما حليتهوش غير مرتبه!
يعني، "نجلاء" بكل ما لديها
من شخصية وقيَم وذكاء اجتماعي
وقدرات ذهنية وذوق موسيقي،
هتطلع في الآخر
ما تسواش غير جزء من مرتب الراجل دا. الله!
الجدع اللي اسمه "كارل ماركس"
فكر كتير أوي في موضوع المرتب دا.
"ماركس" كان بيقول إن رب العمل،
اللي هو زي أصحاب المصانع
ورؤساء الشركات وغيرهم،
بيدّوا العامل أو الموظف جزء
مقابل وقت العمل اللي اشتغله عندهم،
والباقي بيستولوا عليه كقيمة زايدة.
سيبك بقى خالص من القيمة الزايدة دي،
وخلّينا نفكر مع بعض 
في الجزء اللي بياخده العُمّال، كأجر طبعًا.
في رأي "ماركس" إن مرتبات العُمّال دي،
بتتحدد على أساس
حاجة اسمها الحد الأدنى الضروري
اللي يا دوب يكفّيهم
عشان يقدروا يصحوا تاني يوم ويكمّلوا شغل.
يعني لو انت مش هتهز طولك وتنزل من بيتك
عشان مبلغ أقل من 2000 جنيه مثلًا،
فهو هيخليهوملك 2000 جنيه.
مش هيسأل نفسه انت تستاهل كام.
طالما هو حط أقل حاجة يضمن بيها
إنك تكمّل الشغل والعملية تدور.
بيدّيك اللي يا دوب يخلّيك
تشتغل الشهر اللي جاي كمان.
"ماركس" ما استفاضش في النقطة دي،
وما قالش إيه بالظبط الحد الأدنى الضروري
لاستمرار قوة العمل دي.
استمرار قوة العمل دي، صديقي الإنسان،
هو إنك انت بعد ما الشهر يخلص،
يبقى عندك دافع
إنك انت تنزل الشهر الجديد تشتغل من جديد،
عشان خدت مرتب، عايز تاخده
الشهر اللي بعده هو كمان. واخد بالك؟
فدا اسمه يعني، إنتاج قوة العمل.
خلّينا بس إيه؟
باختصار مُخلّ كدا، يعني نمشيها.
الفكرة إن الفلوس اللي انت محتاجها
عشان حياتك تستمر دي،
بتختلف حسب انت مين وعايش فين وامتى،
واحتياجاتك الضرورية،
مش مسألة بس الأكل والشرب واللبس.
موضوع إعادة الإنتاج بتاع البني آدمين دا
حواليه صراع طبقي وسياسي وحتى ثقافي،
ما وقفش أبدًا.
طول الوقت، الرٍأسماليين بيحاولوا يضغطوا
الحد الأدنى دا من ناحية،
والعُمّال بيحاولوا يزقوه من الناحية التانية.
يعني مثلًا في "أوروبا"،
في الفترة اللي بيسموها التلاتين سنة المجيدة،
اللي امتدت من بعد الحرب العالمية التانية
سنة 1945 لحد 1975 تقريبًا،
كان العُمّال بيشوفوا إن الحد الأدنى لحياتهم
هو مرتب كويس وتأمين صحي كامل
وبيت في المساكن الاجتماعية ويمكن عربية.
خصوصًا، في الفترة
اللي كانت بعد الحرب العالمية.
وقتها، كانت النقابات العمّالية قوية.
الموضوع دا دخل
في الثقافة وأنماط الحياة والنظرة للعالم.
ما بقاش مقبول إن العامل يكون جعان
أو عايش في عشّة بتنقط عليه،
أو بيشتغل أكتر من 8 ساعات في اليوم،
زي ما كان الوضع في القرن الـ19 مثلًا.
وكمان العامل دا محتاج يروح القهوة والنادي
ويسهر مع صحابه بالليل.
وكل كام شهر محتاج يروح المصيف.
وإلا مش هيقدر ينتج ويتجدد، زي ما بيقولوا.
وهيبطّل يشتغل.
لأن أي حاجة أقل من كدا،
تُعتبر حالة غير إنسانية.
حلو الكلام لحد كدا؟
يعني، معانا حسبة سهلة أهو.
اللي هو إن أبو "نجلاء" دا، لو كان بيشتغل بأجر،
سواءً كان عامل ولّا موظف،
فالأجر اللي كان بياخده
مخصص لإعادة إنتاجه هو وأسرته.
بمعنى، إن اللي صرفه على "نجلاء"،
أو خلّينا نقول قيمة إنتاج وإعادة إنتاج "نجلاء"
محسوبة ضمن نظام العمل المأجور،
وبياخد على "نجلاء" دي مرتب.
لأنه كان عامل جزء من مرتبه للست "نجلاء"
وأكلها وشربها وتعليمها واحتياجاتها،
يعني مثلًا، نقول إن هو كان عامل حسابه
في 500 جنيه في الشهر من مرتبه،
بيروحوا على "نجلاء" ومصاريفها،
الفكرة بقى دلوقتي،
إن الفلوس اللي هو عامل حساب "نجلاء" فيها دي،
لو حسبناها، هنلاقي إنها مش ممكن
تقدر تعمل إنسان بجمال وإمكانيات "نجلاء".
مفكرين كتير متأثرين بـ"ماركس" وغيره،
فكروا في القصة دي،
وطلعت معاهم نتايج مهمة.
هقولّك على واحدة من  أهمهم،
أو يمكن تكون الأهم.
فيه مناضلة ومفكرة نسوية إيطالية،
اسمها "ماريا روسا داللا كوستا".
حاول تحفظ الاسم دا، صديقي الإنسان.
المهم إن الست الجميلة "داللا كوستا" دي
كانت واحدة من أبرز مفكرات
واحدة من الحركات النسوية الإيطالية،
اللي اسمها "لوتا فيمينيستا".
الست دي كتبت سنة 1972 مقال طويل
اسمه "قوة النساء واضطراب المجتمع"،
وفكرة المقال الأساسية
كانت إعادة إنتاج الحياة دي برضه،
بس ما بتتكلمش عنها
من أول كل شهر لمّا المرتب ينزل،
إنما بتقول إن فيه عمل تاني غير مدفوع الأجر،
بتعمله الستات أساسًا،
من خلال دورهم في الرعاية والتربية.
يعني، لولا عمل الست دي في البيت،
ما كانش المرتب دا يكفّي حد أصلًا،
فضلًا عن "نجلاء" وأبوها وأمها.
فكدا، احنا مش بنستغل العامل، لأ،
احنا بنستغل مراته كمان، وبناخد شغلها ببلاش.
المفكرين الإيطاليين
اللي بينتموا لتيار "داللا كوستا" الفكري،
زي "أنطونيو نيجري" مثلًا،
وسّعوا الفكرة دي أوي.
فقالّك، لأ، نظام العمل المأجور دا،
مش بس بيستغل عمل النساء غير المأجور،
وإنما بيستغل كل مشاعات المجتمع.
وما تفهمنيش غلط، صديقي الإنسان،
في موضوع مشاعات المجتمع دا.
أنا جايلك أهو في الطريق.
المشاعات دي هي العمل والمجهود
اللي بيشارك فيه الناس كلهم،
بيعمله المجتمع كله.
ومن غير المجهود دا،
لا نقدر نربي عيالنا ولا نأكّلهم.
يعني، أشكال التضامن الاجتماعي مثلًا بين الناس،
زي الأوقات اللي انت كنت وانت طفل مثلًا،
بتقضيها عند جيرانك وقرايبك وانت صغير،
بتلعب وتتعلّم وتكتسب تجارب في الحياة،
وتاكل وتشرب وتتخانق
وتطور مهاراتك الاجتماعية،
كل دا، خلّاك زي ما انت النهاردة.
وكل دا صعب تحسب قيمته المادية دلوقتي.
كل دي قيَم، المجتمع بنفسه هو اللي بيقدّمها
ببلاش من غير أي حسابات مادية.
والقيَم دي بتطبع علينا وتشكّلنا.
هي دي المشاعات
اللي بيتكلموا عليها المفكرين الإيطاليين.
فاكر، صديقي الإنسان، الناس اللي علّموك
حاجات كتير بشكل عفوي وبدون أي مقابل؟
مش بتكلم على أساتذتك في المدرسة يعني،
وإنما كل الأفكار والمهارات
اللي انت اتعلمتها من الناس اللي حواليك،
من أول الخبرات والمعلومات
اللي بتتنقلّك من غير ما تطلبها،
لحد مجهودك انت في المذاكرة والتفكير.
يعني، الراجل اللي انت مثلًا بتشوفه في الشارع
توقّفه وتسأله منين يودّي على فين دا،
ما خدش منك أجر.
ولا انت طلبت أجر من اللي سألك بعده.
فما بالك بقى باللحظات الصعبة وأوقات الأزمات
والحروب والاضطرابات الاجتماعية
والكوارث الطبيعية؟
اللي بيظهر فيها حد أدنى من التضامن بين الناس
بيساهم في استمرار الحياة.
حتى لو كنت بتكره مجتمعك
أو عندك مشاكل معاه ومع نمط حياته،
فانت غصب عنك، كوّنت نفسك
على طريقة التفاعل مع المجتمع دا.
سواءً بإنك تجامل معاه أو تتخانق معاه
أو تعترض عليه.
في الآخر، دا اللي عمل شخصيتك المستقلة.
وشخصيتك دي، صديقي الإنسان،
هي اللي خلّتك تشتغل في حاجة بعد كدا،
تعرف تكسب منها انت كمان.
فكل أدوات الإنتاج
وحتى المعرفة اللي وصلّها البشر دلوقتي
اللي قدمهالنا كانوا ناس سبقونا، ماتو،
لا طلبوا مننا شكر ولا فلوس عليها.
وحسب "ماركس"،
الرأسمالية بتستغل المعرفة العامة دي كمان،
اللي هي ملكنا كلنا وشكّلتنا كلنا.
يعني، هي بس مش بتاخد إنتاجك لوحدك، لأ،
دا بتستفيد من إنتاج
كل الناس اللي جم قبلك كمان
عشان تراكم راسمال وبس.
وبعدين ييجي المدير في الآخر يقولّك،
"انت بتشتغل عندي 8 ساعات بس." الله!
طب ما أنا أهو بنام 8 ساعات أدّهم
عشان أقدر أشتغلهم،
الواقع، إن انت شاري حياتي كلها
مش الـ8 ساعات دُول،
دا أنا كمان بستغل خبراتي،
مش مؤهلي الجامعي بس.
وبستغل كل علاقاتي عشان أساهم في الشغل دا.
صاحبي اللي بروح أعيطله
آخر الأسبوع من ضغط الشغل
وبيهوّن عليا عشان الدنيا تعدّي دا،
من غيره هبقى فين؟
حياتي كلها مُسخّرة للـ8 ساعات!
الرأسمالية حوّلت المجتمع كله لخلية
مهمتها تخدم المصنع،
وتقدّمله عمل مجاني عشان يفضل يدور.
بس يبقى السؤال،
ازاي نحسب قيمة إنتاج الحياة،
لو نسينا العمل الاجتماعي
اللي ما بيدفعلهوش أجر؟
يعني، المشاعات والرعاية والمعارف
والعلاقات الاجتماعية اللي بتشكّل الإنسان،
واللي لا يمكن تسليعها
وحساب قيمتها في السوق مهما حاولنا.
وبدون المشاعات دي،
الحياة مش ممكن تستمر.
طب إذا رجعنا لـ"نجلاء" بقى،
وسألنا نفسنا، هي اتكلفت كام،
صديقي الإنسان،
أنا بقترح نروح لـ"نجلاء" تحت البيت،
وبدل ما نقولّها، هاتي الدباديب والكلام دا،
نقولّها، اندهيلنا أبوكي، ونعرّفه بقى،
إن بنته دي ما كبرتش من ماهيته ولا حاجة،
وإنما المجتمع كله تعب في تربيتها وتعليمها.
ولو على الفلوس اللي انت صرفتها يا عم الحاج،
دُول ما يساووش غير شوية شحم ولحم،
ودروس علوم ولغات في مدارس الحكومة.
يا عم يا أبو "نجلاء"،
"نجلاء" بنت المعرفة العامة،
مش بس كدا، لأ،
دا كمان "نجلاء" بنت المشاعات.
وهو هيفهم موضوع
"بنت المشاعات" دا غلط. أنا عارف!
هو عم أبو "نجلاء"، يعني، فهمه على أده شوية!
بُص، صديقي الإنسان،
أنا رأيي إن الجوازة دي مش نافعة من الأساس.
والبت أصلًا ذوقها الموسيقي معيوب،
فبلاش وجع قلب!
أو زي ما الإفيه بيقول يا أخي،
"بلاها (نجلا)، خُد (سوسو)!"
"سوسو" حلوة، صديقي الإنسان. اتوكل على الله.
والله، صديقي الإنسان،
يعني هي "نجلا" بصراحة، أنا قعدت معاها.
مش أد كدا!
بتبجّح. بتبجّج جامد.
بتبجّح في أبوها. وهتبجّح فيك بعد شوية.
