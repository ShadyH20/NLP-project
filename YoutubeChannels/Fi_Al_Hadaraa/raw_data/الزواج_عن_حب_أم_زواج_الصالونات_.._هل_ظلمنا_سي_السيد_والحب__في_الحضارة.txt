"لمّا تقرّب...
أنا بأتونّس بيك
وإمّا بتبعد...
أنا بأتونّس بيك
- وخيالك بيكون ويّايا..."
- لا، لا، لا، لأ!
لا، لا، لا، لأ، "وردة" كتير كدا،
هأبدأ أرقص بشكل غير لائق!
"أم كلثوم" بقى.
- بُص عليا أنا بقى.
- قول يا فنان.
"يا اللي ظلمكم الحُب...
وقلتم وعيدتم عليه... إيه..."
- يا سلام! يا سلام!
- "... قُلتم عليه مش عارف..."
يا ابني انت، يا ابني،
اسمها "يا اللي ظلمتم الحُب"!
ظلمتم؟!
دا هو اللي ظلمنا يا قبطان!
يعني انت يا ابني، عشان اتجرحت من واحدة ست،
هتبوظ أغاني "الست"؟!
"رضا" عنده حق يا "سعدني".
أنا مستقبلي...
وحياتي، وكل حاجة ضاعت بسبب الحُب!
انت كنت مسافر تتجوز مصلحة،
وربنا وقّعك في شر أعمالك!
طب وأنا؟!
ما كنتش عايز حاجة من "ريم".
كنت عايز أستّتها وأريّحها
وأعيّشها "كونتيسة".
مهو برضه لازم يكون فيه توافق يا "رضا"!
و"ريم" مش شبهك.
- أول اسم من حرفها إيه؟
- "ريم".
- وأول اسم من حرفي؟
- "رضا".
يبقى فيه توافق ولّا ما فيش؟
ما فيش.
- الحمد لله!
- قصدك إيه يا لا؟!
قصده إن العيب فيكم!
يا في حبايبكم،
"أمّا الحُب...
أمّا الحُب..."
- يا روحي عليه!
- يا روحي عليه!
أيوة كدا!
دوّروا على ناس شَبَهكُم.
جرّبوا تحبوا وتتحبوا بنفس الدرجة.
تصدّق... خلّيتني آخد بالي من حاجة كدا!
"رضا"! انت عينك لمعت!
هو انت مُعجَب بحد؟!
الصراحة؟ آه.
دق الهوا دقة، فتحتله باب الشقة!
هو دا!
انت كدا على الطريق الصحيح.
قولّي بقى مين!
هي مش بعيدة...
جارتك اللي في التالت.
صغيرة وعسلية...
وشعرها أصفر...
وعينيها بُنّية.
وبتبادلني برضه نفس النظرات.
اسمها "ريم"، صح؟
إيه دا؟! انت عرفتها ازاي؟!
احنا محتاجين نعالجه بقى!
عرف ازاي دا؟!
دا مكشوف عنه الحجاب!
صديقي الإنسان، لسة بنتكلم عن الحُب،
وحلقتنا النهاردة، من القلب للقلب.
معانا النهاردة،
واحد من أسئلة الحُب المهمة جدًا،
سألنا قبل كدا،
"هو ليه ما فيش حاجة كدا ولّا كدا؟"
النهاردة بنسأل، لو الواحد في إيده الاختيار،
هل يختار يتجوز عن حب،
ولّا يتجوز جواز صالونات؟
السؤال الذي حيّر الشباب والبنات
تحت سن الـ30 سنة،
وعمرك ما هتقابل حد،
إلا وكان فكر في السؤال دا بشكل أو بآخر،
وعنده إجابته الخاصة بيه.
فيه ناس شايفة إنه مستحيل الإنسان يرمي نفسه
في علاقة رسمية زي الجواز
من غير ما يكون فيه حُب وشغف
بالشخص اللي هو هيرتبط بيه،
وفيه ناس تانية، شايفة إنه عادي يعني،
ما احنا كتير من أهالينا،
اتجوزوا من غير حُب ولا خَرَا،
والحمد لله، الدنيا مشيت،
وعاشوا في تبات ونبات،
وخلّفوا صبيان وبنات.
وبالعكس والله، كتير منهم تجاربهم في العلاقات
كانت أنجح من تجاربنا،
يعني، آه فيه بيوت مليانة مشاكل وخناقات،
وطبعًا فيه بيوت فيها عنف كمان،
لكن فيه علاقات كتير برضه مستقرة
وفيها تفاهم ورضا ومودة
مستمرين بالـ40 والـ50 سنة،
حتى لو ما كانش فيها شغف وحب مجنون.
تخيل، صديقي الإنسان، 40 و50 سنة!
يعني، انت لمّا بتخش علاقة سنتين،
بتبقى حاسس إنك خلاص بقيت رب أسرة
وعلى مشارف التقاعد!
الغريب بالنسبة لجيلنا،
إن كل واحد دلوقتي بقى مهتم أكتر
إن هو يتجوز اللي بيحبه،
لكن في نفس الوقت برضه،
حالات الطلاق والانفصال في الجيل دا بتزيد أكتر،
يعني، دا "تريند" عالمي!
بس لو خدت "مصر" بس كمثال،
هتلاقي إن حالات الطلاق
زادت من 2009 لحد 2021
اللي هي أساسًا فترة مش طويلة يعني،
بنسبة 50% تقريبًا،
ودا طبعًا بعد ما تعمل
حساب الزيادة السكانية كمان!
فإيه طيب اللي بيحصل بالظبط؟!
ولو كانت علاقاتنا اللي بقى الشغف والحُب فيها
أهم من أي حاجة تانية، مش بتنجح،
ليه احنا متمسكين بالحُب بالصورة دي؟!
وليه كتير من الأجيال اللي أكبر مننا،
كانوا شايفين إنه عادي،
أهم حاجة العشرة الطيبة،
والحُب يبقى ييجي براحته بعد الجواز،
واحنا داخلين على الـ50 كدا ولّا حاجة؟!
ما فيش حد يقدر يعبّر عن التناقض
بين النوعين دُول من العلاقات،
زي "نجيب محفوظ" ما عمل
في "الثلاثية" الشهيرة بتاعته،
"بين القصرين" و"قصر الشوق" و"السُكّرية".
"نجيب محفوظ" بيقدّملنا شخصية
بقت مشهورة جدًا في الثقافة الشعبية بعد كدا،
اللي هي شخصية "سي (السيد)"،
"سي (السيد)" دا كان راجل كبير
وله احترامه في المجتمع،
أينعم كان برضه ظالم وذكوري وقمعي،
وبيقضّي سهراته بالليل مع الرقاصات،
بس كمان، كانت علاقته بمراته "أمينة"
علاقة مستقرة جدًا ومعالمها واضحة،
هو يقول، وهي تنفّذ،
تسمع كلمته وتحترمها وتخدمه بعينيها.
لكن ابنه "كمال عبد الجواد"،
الشاب المثقف، كان مختلف عنه شوية،
"كمال" طلع في عالم
فيه فلسفات وتقنيات وصناعات وأفكار جديدة،
وكان عارف إن العالم أكبر بكتير
من حياة أبوه المحدودة دي،
وكمان، كانت علاقته بالحُب والجواز
مختلفة جدًا عن أبوه،
فوقع في غرام بنت من طبقة تانية،
وفضل يحبها من بعيد لبعيد،
مش عارف يصارحها بحُبه،
لحد ما اتجوزت حد تاني،
وهو فضل برضه يحبها بكل رومانسية وشغف.
صديقي الإنسان، عمّي وعم عيالي،
وعمّك وعم عيالك،
"نجيب محفوظ"، كان راجل أديب ذكي،
وبيعرف يلاحظ كويس
أنواع وأنماط الناس اللي حواليه،
واللي هو شافه دا
كان تناقض بين نظامين اجتماعيين مختلفين،
مش بين أب وابنه.
"سي (السيد)" بيعبّر عن نظام اجتماعي،
علماء الاجتماعي والأنثروبولوجيا
بيسمّوه "النظام الأبوي التقليدي"،
النظام دا قايم على تصور معيّن
للعيلة والمجتمع والرجُل والمرأة،
وبيدّي قيمة كبيرة للأب المسيطر،
وبيعتبر إن الطبيعي
إن الراجل يسيطر على أهل بيته،
وإن الراجل ليه الحق إن هو يقرر مصيرهم
في الدراسة والشغل والجواز،
مش بس عشان بيصرف عليهم،
لأ، دا كمان عشان الأب
هو تجسيد لكل القِيَم الاجتماعية.
الصح اللي هو يقول عليه،
والغلط اللي هو يقول عليه،
وفي نفس الوقت،
إذا كان الأب مقصّر في حق عيلته،
أو بيأذيهم أكتر من الحد المقبول اجتماعيًا،
زي إن هو يقتلهم
أو يتسببلهم في عاهات مستديمة مثلًا،
فيه آباء تانية بيتدخلوا عشان يمنعوه،
زي رجال الدين وشيوخ العائلات
والقضاة والولاة
والأعمام والأخوال والأجداد وغيرهم.
كل الآباء اللي في المجتمع دُول،
لمّا تلمّهم وتحطهم على بعض كدا،
بيشكّلوا مع بعض
حاجة اسمها "المنظومة الأبوية"،
والمنظومة دي
ما فيش فيها مكان للحب والرومانسية
والمرقعة الفارغة بتاعة شباب اليومين دُول.
المنظومة الأبوية دي كانت هي القاعدة
في معظم التاريخ الإنساني اللي نعرفه،
لو رجعت لليونانيين زمان،
هتلاقي إن مفهوم الحُب بين الزوجين دا غريب
أو مش موجود أصلًا،
الجواز كان علاقة فيها حقوق وواجبات والتزام،
غير كدا، فيه حُب الصُحبة،
اللي بتحس بيه تجاه الأصدقاء،
وكمان فيه نوع حُب تاني هو أقرب للشهوة،
بيكون ناحية العشيقات أو بائعات الهوى.
والمعتاد كمان في القبائل العربية
واللي ممكن تبقى بتلاقيه لحد دلوقتي
في بعض أجزاء من محافظات مثلًا،
إن كل شاب بيتجوز بنت عمه، هو دا الطبيعي،
وغير كدا يبقى استثناء،
حتى لو بنت عمه دي اتقدّملها راجل من برة،
لازم ابن عمها يوافق الأول،
لأنه المُتوقَّع اجتماعيًا إنه هيتجوزها.
ما فيش حسابات بقى للحب والـDating،
و"أصلي لقيت The One يا بوي!"
"هتتجوز بنت عمك، يعني هتتجوز بنت عمك!"
طب إيه اللي اتغير،
خلّانا حاسين إن الوضع دا مش نافع،
وإن الجوازات المُنظَّمة دي
مش مشبعة لينا؟
وإننا محتاجين نحب ونتحب الأول،
وبعد كدا نتجوز؟
عالم الاجتماع الألماني "نيكلاس لوهمان"،
في كتابه "الحُب بوصفه شغفًا"،
بيحاول إنه يجاوب على السؤال دا.
"لوهمان" بيقول إن مشاعر الحُب الرومانسي
اللي هو مليان هوس وغرام وانتقام وعذاب دا،
ما بقاش جزء من حياة الناس العاديين
غير في العصر الحديث.
أمّال قبل كدا كان إيه يا عم الحاج؟!
بيقولّك إن الحُب دا
كان تجربة كدا على هامش المجتمع،
تجربة خاصة بس بالشعراء والأدباء
والمتصوفة والمجاذيب والمجانين،
لكن ما كانش شعور ليه دور
في حياة الناس العاديين خالص،
يعني عمرك ما كنت هتلاقي
فلّاح شابّ مثلًا في العصور الوسطى
بيقرر عشان حبيبته إن هو يمشي بلاد،
من غير ميّه ولا زاد!
زي ما عملت الفنانة "شادية"
وعمل الفنان "محمد منير"!
ولا كنت هتلاقي واحدة
فضلت تحب واحد من بعيد،
وتعيش في ألم ومعاناة
لأنه مش بيبادلها نفس المشاعر.
التجربة دي كانت بتنتمي أكتر
لعوالم القصص والحكايات المسلّية،
أكتر من كونها تجربة واقعية
الناس بتعيشها يوميًا.
ومن الظريف بقى إن "لوهمان" بيقول،
إن العرب، بشكل ما يعني،
لعبوا دور أساسي في اختراع الحُب دا
قبل ما يبقى ظاهرة عالمية.
تخيل، صديقي الإنسان؟!
يعني بعد كدا،
لمّا حد يقولّك العرب قدّمت إيه للبشرية؟
قولّه، "الحُب، الحُب،
الشوق، الشوق، بلو بيف، بلو بيف!"
بس لأ، بجد فعلًا، يعني الشعر العربي،
من أول الجاهلية لحد العصر الأموي،
كان شعر حسي جدًا،
الصور اللي فيه والاستعارات والتعبيرات
كلها بتدور حوالين حاجات ملموسة،
وكان دايمًا بيوصف أشياء مادية،
زي الصحرا والجِمال والمعارك والستات الحلوة،
ما كانش فيه اهتمام
بالأفكار المجردة في المرحلة دي،
ودا انعكس على الشعر
اللي بيعبّر عن الحُب برضه،
فتلاقي "الأعشى" مثلًا،
بيقول في وصف حبيبته إنها...
طبعًا أنا مش هأعملّك حصة عربي،
بس "الأعشى" دا، باختصار،
كان بيوصف حبيبته
بإنها بيضا وشعرها طويل وسنانها متساوية،
وبيوصف مشيتها برضه بالهدوء،
وكلها أوصاف، زي ما انت شايف، حسية جدًا.
لكن اللي بيحصل بعد كدا،
في العصر الأموي، مختلف شوية،
هو إن الشعراء بيطوروا أسلوب جديد في الغَزَل،
اسمه "الغَزَل العفيف"،
وفي الغَزَل العفيف دا
بتبدأ تظهر فكرة الحُب العُذري،
في الشعر دا، الحُب بيبدأ يتحول لفكرة مجردة،
مستقلة عن الجسد والجوانب الحسية،
لدرجة إن الشاعر بيحب حبيبته
حتى لو كان بعيد عنها ومش قادر يشوفها،
لأن الحُب والحبيبة
الاتنين اتحولوا لشيء مجرد،
مش مهم يكون ليه أوصاف مادية،
لكن المهم شعور الشاعر نفسه بالحُب دا.
الفكرة دي بتعجب المتصوفة أوي،
والشعراء الصوفيين بيقدّمولنا كنز
من أبيات الشعر العُذري،
اللي لحد النهاردة، بغنّيه وبنحبه،
اسمع مثلًا لـ"ابن الفارض" وهو بيقولّك،
و"ابن الفارض" هنا، باختصار مُخِلّ،
بيكلم "ليلى" في أول بيت،
وبيقولّها، "إيه النور دا؟!"
وبعدين، بيكلم "سلمى" في تاني بيت،
وبيقولّها، باختصار مُخِلّ برضه،
"بالراحة شوية شوية شوية علينا يا شيخة!"
طب هو الراجل دا يعني
بيحب "ليلى" ولّا بيحب "سلمى"
ولّا بيحب "نادية" ولّا إيه حكايته؟!
صديقي الإنسان،
حرفيًا، ولا دي ولا دي ولا دي،
هو لا عمره شاف "ليلى"
ولا عمره شاف "سلمى" أساسًا!
المهم بالنسبة لـ"ابن الفارض"
مش القصة الواقعية، خالص،
وإنما مشاعر الحُب المجردة نفسها
وصياغتها والتعبير عنها.
خُد بالك كمان إن الصوفية
خلّوا المشاعر دي جزء أساسي من التجربة الدينية،
يعني، التدين نفسه بيشتمل
على مشاعر الحُب والأشواق والفراق دي،
وبالتالي، جزء كبير من شعرهم
كان مُنصَبّ على استكشاف المشاعر دي
وتطوير اللغة المناسبة للتعبير عنها.
اللي بيحصل بعد كدا بقى،
إن النوع دا من الشعر وأفكار الحُب اللي فيه،
لمّا بتروح "الأندلس"،
بياخدها هناك مجموعة شعراء
اسمهم شعراء الـ"تروبادور"،
ودُول مجموعة من المغنّيين والشعراء الجوّالين
كانوا بيأدّوا قصايدهم دي
قُدّام الملوك والأشراف
في "أسبانيا" و"فرنسا" و"إيطاليا"
ودوَل أوروبية كمان،
وهما اللي خدوا
الموشحات الأندلسية والشعر العربي،
ودخّلوهم في تفاعل
مع أدب العصور الوسطى الأوروبي،
والتفاعل دا هو اللي أنتج الأفكار الأوروبية
عن الفروسية مثلًا، وعن الحُب العُذري،
والهوس بالمحبوب لحد الجنون أو الموت،
زي "(روميو) و(جولييت)" كدا.
"لوهمان" بيقولّنا بقى
إنه لحد المرحلة دي من التاريخ البشري،
الحُب الرومانسي كان تجربة هامشية،
بتنتمي لعوالم الأدب والمسرح
أكتر ما هي بتنتمي للعالم الحقيقي،
لكن مع بداية العصر الحديث،
الوضع دا بيتغير خالص،
فبيقول إن الحُب
أصبح وسيلة تواصل ضرورية للمجتمعات الحديثة،
اللي زينا كدا يعني،
وسيلة التواصل دي مبنية على رموز وأفكار
ليها عُمق تاريخي كبير جدًا،
العمق دا هو اللي اتكلمنا عنه
واحنا بنحكي قصة الحُب
من أول الشعر العربي لحد "روميو" و"جولييت".
طيب، وسيلة التواصل دي
إيه وظيفتها يا عم "لوهمان"؟
وليه بنقول إنها ضرورية للمجتمعات الحديثة؟
إيه اللي خلّى الحُب يعني
من وجهة نظرك وسيلة تواصل؟
صديقي الإنسان، اربط الحزام، وامسك كويس،
عشان هنعمل شقلباظ فلسفي دلوقتي!
الأنظمة الاجتماعية القديمة،
قبل العصر الحديث وقبل الثورة الصناعية،
كانت مبنية على حاجة اسمها علاقات شخصانية،
بمعنى إن الناس كلها بتعرف بعض،
وبتتعامل على أساس معرفتها الشخصية ببعض.
يعني مثلًا، عم "شعبان" بتاع العيش
اللي في شارعكم، انت تعرفه كويس،
وهو موجود في المنطقة من أول ما انت اتولدت،
وعندك ثقة فيه وفي العيش اللي بيبيعه،
وهو كمان يعرفك كويس، ويعرف الوالد والوالدة،
وعارف بتاكلوا كام رغيف في اليوم.
لو رُحت في يوم من الأيام تشتري عيش،
وما لقيتش عم "شعبان"،
ولقيت مكانه مثلًا، شخص جديد أول مرة تشوفه،
وليكن مثلًا، عم "رمضان"،
جايز تقرر ما تشتريش،
لأنك مش واثق في العيش
اللي بيعمله عم "رمضان".
العلاقة بقى اللي بينك وبين عم "شعبان" دي،
اسمها نظام شخصاني،
يعني، التفاعلات الاجتماعية اللي بتحصل فيه
قايمة على المعرفة الشخصية،
وعلى الثقة اللي اتراكمت بعد سنين
من العشرة والتجربة بينك وبينه،
لمّا بييجي العصر الحديث بقى،
النظام دا بيبدأ يختفي تدريجيًا،
ما اختفاش من كل حتة طبعًا،
لكن الأكيد إنه بيتضاءل في معظم العالم،
وخصوصًا طبعًا في المدن.
اللي بييجي بقى مكانه
حاجة اسمها "نظام غير شخصاني"،
إن التفاعلات الاجتماعية اللي بين الناس
ما بتعتمدش على المعرفة الشخصية ولا حاجة،
يعني انت دلوقتي
بتنزل تشتري منتجات من كل شكل ولون،
لكنك ما بتعرفش بالظبط
مين اللي عملّك المنتجات دي،
وما فيش أي علاقة شخصية بتجمع بينك وبينهم،
لا تعرف أشكالهم ولا أسماءهم ولا أفكارهم،
انت عارف بس
الـ"ماركات" والـ"براندات" بتاعتهم.
لو حصل يعني مثلًا إنك انت رُحت
في يوم من الأيام 
مصلحة الكهربا عشان تدفع الفاتورة،
وما لقيتش الموظف اللي انت بتدفعله عادةً،
هتدّي الفلوس للموظف اللي قاعد مكانه
ما دام هيدّيك إيصال إنك دفعت،
عادي يعني، ما فيش فرق،
هو دا بقى النظام اللاشخصاني.
طب إيه علاقة الكلام دا بقى بالحُب؟
علاقته يا سيدي، إن الإنسان،
حتى بعد ما النظام اللاشخصاني دا انتشر،
لسة محتاج العلاقات الشخصية دي لأسباب مختلفة،
أهمها، إن انت عمرك ما بتكوّن
فكرة متماسكة عن نفسك أصلًا
إلا في سياق العلاقات الشخصية دي،
يعني، انت مش بتفكر في نفسك
باعتبارك شخص متميز عن الآخرين
وليك صفات معيّنة في الشكل والسلوك،
إلا لمّا تحط نفسك في سياق الآخرين دُول،
وفي مقابلتهم وفي حوار معاهم،
لو حياتنا بقى وتفاعلاتنا الاجتماعية
كلها بقت غير شخصانية،
كل واحد فينا هيتحول لرقم بطاقته،
وخلاص على كدا،
لكننا لسة محتاجين نحس إننا أشخاص،
وكل واحد فينا متفرّد بذاته،
مش مجرد وحدة في مجتمع
مكوّن من وحدات كتير زي بعض.
الأداة بقى اللي بتساعدنا
نعمل دا في العصر الحديث، هي الحُب،
قبل الحداثة،
كان الإنسان بيكوّن فكرته عن نفسه
لأن كل علاقاته الاجتماعية شخصانية،
وبالتالي، عنده حكاية واضحة ومستقرة عن نفسه،
مين هو، منين، إيه بيميزه، إيه بيعيبه،
والناس كلها اللي حواليه
متفقين على الرواية دي،
وبالتالي، ما بتكونش موضع للشك.
بعد الحداثة، وفي الأنظمة اللاشخصانية،
العلاقات الاجتماعية كلها بقت عابرة وسريعة،
ومش متأسسة على معرفة شخصية،
ما حدش عارف حد،
وعشان الإنسان يبني سردية
وحكاية مستقرة عن نفسه،
بيحتاج يدخل
في علاقة شخصية عميقة أوي مع شخص تاني،
الشخص دا في المرحلة الأولى من حياتك
بيبقى أفراد أسرتك الصغيرة طبعًا،
لكن دا في سياق محدود،
اللي هو جوا البيت،
بعد كدا بقى لمّا بتكبر،
اللي بيأدي الوظيفة دي في الأساس،
بيكون شريك حياتك،
اللي بيحفظ أسرارك
واللي يعرف عنك كل تفصيلة صغيرة وكبيرة،
واللي بيكون عايزك انت لشخصك،
وللمعة عينيك، ولطريقتك المميزة في الكلام.
دي علاقة أطرافها غير قابلين للتبديل،
لو رجعت بيتك في يوم وما لقيتش مراتك،
أو ما لقيتيش جوزك،
ما فيش حد تاني
هيقدر يأدي الوظيفة اللي بيعملوها دي،
لذلك الحُب بيسمحلنا
ندخل علاقات شخصية عميقة،
وفي العلاقات الشخصية العميقة دي
نتعرف على نفسنا،
ونشوف تميزنا عن غيرنا،
خصوصًا، في عالم ما بقاش فيه
مساحة للتميز دا في المجال العام،
وبقى معتمد على إن أي شخص
ممكن يتبدّل بأي شخص تاني، والحال هيمشي.
"لوهمان" بيقول إنه مع دخول الحداثة والتصنيع،
كُتّاب الحركة الرومانسية مدّوا إيديهم
وجابوا مفهوم الحُب دا
من التراث الأدبي والشعري القديم،
وطوروه وعمموه، لحد ما انتشر بالتدريج
في الثقافة الجماهيرية،
وبقى جزء من أفكار الناس كلها،
وبالتالي، جزء من تجربة الناس كلها،
بقت الناس بترد على الطبيعة الغير شخصانية
اللي بنقول عليها دي، بتاعة المجتمع الحديث،
بإن هما يدوّروا على الحُب،
وفي علاقة الحُب دي بيكتشفوا نفسهم تاني
كأشخاص متفردين ومتميزين عن غيرهم،
يعني، يكتشفوا فرادتهم تاني،
في نظام اجتماعي بيحاول بكل الطرُق
إنه يلغي الفرادة دي ويدمرها،
صديقي الإنسان، هتيجي دلوقتي تقولّي،
"طيب، إذا كان الحُب حاجة مهمة كدا،
وإذا كان تاريخه طويل ومعقد بالشكل دا،
ليه احنا لحد النهاردة
محتارين نحب ولّا ما نحبش؟
ونتجوز عن حب، ولّا نتجوز بالحُب؟!"
الحقيقة إنه فيه كذا سبب لدا،
أهمهم إن مسيرة التحديث دي
في العالم العربي ما كمّلتش أوي،
يعني، احنا عندنا
الأنظمة الأبوية والشخصانية دي،
لسة عايشة
زيها زي الأنظمة الحديثة وغير الشخصانية،
الاتنين عايشين جنب بعض كدا،
فعشان كدا، تلاقي دايمًا
النقاش دا داير عندنا.
لكن مهم كمان نقول
إنه الحُب بالنسبة لناس كتير
بقى موضة قديمة، وبِطلت خلاص،
ودا اللي بتشوفه مثلًا لمّا تفتح "إنستجرام"،
وتلاقي الـInfluencers والـLife Coaches
والمدربين بتوع العلاقات
بيقولولك تعمل إيه وما تعملش إيه،
بيقولّك دا Toxic، ودا Abuse،
ودا تسيبه فورًا،
وأصل الشخص النرجسي والديك الشركسي
وسلامك النفسي أهم حاجة،
ومش لازم تُبدي أسباب!
اللي بيحصل بقى في الحالة دي،
إن النظام اللاشخصاني دا بيحاول يتمدد
جوا المساحة الحميمية بتاعة العلاقات العاطفية،
يعني، حتى دي مش عايز يسيبها لوحدها كدا،
ماشية بالستر.
بيتمدد جواها بحيث تكون قايمة هي كمان
على مجموعة جامدة من القواعد والتصرفات،
واللي يتصرف بالطريقة الفلانية،
يبقى تتعامل معاه بالطريقة العلّانية،
بغض النظر عن مين الشخص دا ومين الشخص التاني،
وإيه تفاصيل علاقتهم اللي بتخلّيها مختلفة
ومتفردة برضه عن أي علاقة تانية.
المفكر السلوفيني غريب الأطوار،
"سلافوي جيجيك"، بيسخر من الأفكار دي،
وبيقول إنها بتفضّل
إنها تتجنب الألم والمخاطرة اللي في الحُب،
عشان تقولّنا في الآخر
إن الإنسان هو أفضل عاشق لنفسه،
يعني، ما ندخلش علاقات مع ناس تانية متفردة
وعندها شخصياتها المستقلة،
وإنما الأفضل والأرياح
إننا نكتفي بعلاقاتنا المباشرة مع ذواتنا بس،
ويبقى الإنسان بيعرّف نفسه ومشاعره الفردية
من خلال العلاقة النرجسية دي مع الذات،
كأن كل واحد مننا عايش في فقاعة لوحده.
نصايح الصحة النفسية دي
مش بتوصلّنا إننا نحقق أي تفرد فعلي،
وإنما بس إننا نبقى أشخاص وحيدين،
كل واحد مننا عايش في فقاعة مقفولة على نفسه،
وبدل ما كنا بندوّر على علاقة
مع شخص آخر مختلف، نشوف نفسنا في مرايته،
بينصحونا إننا نعمم
مجموعة من القواعد المجردة، على الناس كلها،
وتبقى علاقاتنا بالآخرين
بتنظمها نفس القواعد دي بالظبط،
مين اللي ياخد الـFirst Step،
ومين اللي يدفع في أول Date،
لكن مش مهم أبدًا مين الأشخاص
المتورطين في العلاقة دي فعليًا،
وازاي هما مختلفين عن غيرهم.
حرمان العلاقات الإنسانية المعاصرة
من الشغف والمسئولية والخيال والمغامرة،
اللي كان مفهوم الحُب بيوفرها زمان،
ممكن يخلّي الإنسان في العصر بتاعنا
مش قادر يتعرّف على نفسه،
وما يبقاش قُدّامه مساحة أصلًا
يبني فيها علاقة شخصية حقيقية
ويتعرف على نفسه فيها
غير عند الـTherapist،
اللي بيدفعله فلوس عشان يلعب الدور دا،
يساعده إنه يتعرف على نفسه
وعلى مواطن تفرده واختلافه عن الآخرين،
ويبنيله حكاية وسردية عن نفسه،
يعني بيطلب الحُب المفقود
من شخص محترف مقابل أجر،
عشان يعرف نفسه ويتواصل معاها،
عشان كدا، صديقي الإنسان،
الإجابة عن سؤال الحُب والجواز،
اللي بدأنا كلامنا بيه،
ممكن تبقى إجابة مُتوقّعة،
أو أعقد من اللي كنا فاكرينه،
مش مهم انت هتحب وبعدين تتجوز
ولّا هتتجوز وبعدين تحب،
أد ما المهم إن الحُب نفسه في العالم بتاعنا
بقى محتاج إننا نتمسّك بيه وندافع عنه،
لأنه بيأدي وظيفة مهمة جدًا
في حياتنا الاجتماعية،
وهي إننا بنتعرف على نفسنا في مرايته.
غير كدا بقى، هنلاقي نفسنا
إننا رجعنا تاني لأيام "سي (السيد)" و"أمينة"،
بمعنى إن العلاقة الزوجية بتنظمها بس
مجموعة من القواعد العامة، بنمشي عليها وخلاص.
صديقي الإنسان، الدفاع عن الحُب
هو دفاع عن الشخصية الإنسانية وتفردها،
في مقابل التحولات الكبيرة
اللي عايزة تخلّينا كلنا نُسَخ من بعض.
صديقي الإنسان، ما تخافش من الحُب،
حتى لو فيه ألم ومشاكل ومعاناة،
لأننا مش ممكن نعيش في بيئة معقمة
ما فيهاش أي احتمال للتهديد،
ولا فيها أي مسئولية وصبر وتضحية.
ومش القصد إنك تتمسك
بالعلاقات اللي بتدمرك وبتأذيك،
لأ، بالعكس، دوّر على ناس تحبك،
ولمّا تحبهم، حبهم بجد،
وسيبها على الله، وما تخافش من حاجة.
بس كدا، صديقي الإنسان، نهارك أبيض!
أنا بأحبّك برضه على فكرة،
أينعم هو حب غير شخصاني
بتاع الـ"يوتيوب" دا،
بس أهو أي حاجة لحد ما نتقابل!
يلّا، أشوفك على خير.
