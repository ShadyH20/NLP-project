يا بوي!
الله يحظّك ياد يا "رضا"!
اسمي "ماستر (رضا)".
ياد يا "مستر (رضا)".
ما دام كدا، ماشي.
- تمام.
- يا سلام!
كلُّه جوا، جوا!
يا بوي!
دي بتضرَب في النافوخ!
لأ، غطّيها.
لأ، غطيها إيه؟! دا حِظّه.
خُش عليه.
يا بوي! إيه دا؟!
انتم اتسطلتم انتم التِنين ولّا إيه؟
يا بوي!
الراجل "اتفرمت"!
شغلانتي القديمة علّمتني
إن كل واحد وليه دَخلته.
- بأجولّكم إيه...
- إيه؟
أنا عايز آخد رأيكم في حاجة مهمة جَوي،
حياة أو موت.
إيه التحول السريع دا؟!
خير يا عم "بركة"؟
أنا في المنطجة دي، لا مؤاخذة، وِروِر،
وِلد امبارح يعني،
بس طول عمري معلِّم،
وعاوزكم تساعدوني في طريجة
أجدر أتحكم فيها في الناس اللي هنا،
وأبجى أكبر بوّاب هنا.
أيوة، بس يعني يا عم "بركة"،
البوابين في المنطقة هنا،
يعني، زي ما تقول كدا، عِشرة عمر،
مستحيل يدخّلوك بينهم بالسرعة دي.
شغلانتي علمتني إن المدير الصح،
مش مهم المحبة،
المهم يتهاب.
يعني إيه؟!
يعني، مش لازم يحبوك،
المهم يخافوا منك.
حلو جوي يا أستاذ "رضا" الكلام دا،
كمّل، كمّل!
تاني هام، طالما حلّيت في حوار وادّيت،
مش مهم ازاي حلّيت.
يعني إيه؟!
هو قصده،
المهم تنجح قُدّام البوابين بأي طريقة،
حتى لو الطريقة دي كانت غلط.
جول يا أستاذ "رضا"، جول،
دا انت طلعت موسوعة!
خلّي قلبك قاعد، بس مصحصح،
وقت الجد، تقدر تخلع،
يعني، نُص أسد، ونُص ديب.
يعني إيه دي؟!
على المرء أن يكون ثعلبًا
ليدرك الفخاخ المنصوبة له،
وأن يكون أسدًا ليُرهِب الذئاب.
يعني إيه؟!
ولا يا "رضا"،
انت تعرف "الأمير"، صح؟!
ياما كَلت عنده بيتزا.
- من اللي بتشذ؟
- من اللي بتشذ.
صديقي الإنسان، بيقولّك كان مرة زمان أوي
في بلد أوروبية ما،
وفي زمن ما قديم أوي يعني،
يُحكى أن أحد الأمراء الأقوياء
هاجم مدينة مجاورة وغزاها،
وقدِر يسيطر على الحُكم فيها،
لكن مع دخوله المدينة دي،
الفوضى انتشرت في كل حتة،
قُطّاع طرُق وجرايم وقتل وسرقة
وشغب كبير جدًا.
لكن الراجل دا ما كانش سهل،
جايب النايب بتاعه وقالّه،
"انت هتروح المدينة دي، ومعاك السُلطة المطلقة،
تقدر تقرر في لحظة واحدة
مين هيعيش ومين هيموت،
الناس دي كُلّها ملكك، وتحت حُكم سيفك."
وطلب منه إنه يفرض القانون
من غير رحمة على أعدائه،
وإنه يقابل أي اعتراض على سُلطته بالإعدام.
النتيجة، إن النايب المتعطش للدم دا
في شهور قليلة جدًا،
نفّذ عمليات إعدام جماعية مخيفة،
ومارس أبشع أنواع التعذيب على أي حد
يعترض على سُلطته أو يحاول يقاومها.
وبفضل دا،
قدِر إنه يحقق الطاعة عن طريق الخوف،
لكن مع الطاعة دي كمان، جت الكراهية،
الناس اللي أهاليهم اتقتلوا واتنكّل بيهم
بقوا في حالة كُره شديدة لنايب الأمير دا،
بقوا نفسهم ينتقموا منه ويتشفّوا فيه.
وهنا، الأمير يظهر في الصورة من تاني،
يروح المدينة بنفسه،
ويبعت حراسه عشان يجيبوا النايب دا من قصره،
وياخدوه للساحة العامة وسط الناس،
ويقطعوا جسمه نُصّين
قُدّام الشعب اللي واقف يتفرج
في ذهول وصدمة وإحساس بالارتياح في نفس الوقت،
عقابًا ليه على اللي عمله.
مع إن اللي هو عمله دا أصلًا،
كان بأوامر الأمير عادي،
لكن الناس هللت وفرحت،
لمّا لقوا الراجل اللي بيكرهوه دا
بيتعرض للتنكيل زي ما نكّل بيهم،
وقابلوا الأمير بالحُب والترحاب.
وبكدا، حصل الأمير على النظام
وعلى حُب الناس بضربة معلِّم واحدة.
الله عليك يا فنان!
صديقي الإنسان،
أعتقد إن أي حد هيسمع القصة دي
هيعتبرها مثال
على الوحشية والدموية وجنون السُلطة.
بس الغريب بقى
إن الشخص اللي أنا جاي أحكيلك عليه النهاردة،
ما كانش شايف كدا.
الفيلسوف الإيطالي "نيكولو مكيافيلي"
اللي حكى القصة دي في كتاب "الأمير"،
كان بيحكيها عشان يقول
إن الأمير دا كان صح الصح،
وإن اللي عمله دا،
هو التصرف الذكي والحكيم والسليم.
"مكيافيلي" هو الراجل
اللي تتنسبله الجملة المشهورة:
وهو ما قالش كدا بالظبط يعني،
بس هو قال حاجات كتير شبهها،
لكن ما فيش حد على الكوكب
ما سمعش الجملة دي قبل كدا تقريبًا.
ممكن تبقى عمرك ما قريت حاجة لـ"مكيافيلي"،
لكن احتمال كبير إنك انت
تكون شُفت كتاب "الأمير" بتاعه دا،
لأنه بيتباع في كل حتة،
بيتباع على الأرصفة وبيتباع في المكتبات،
يعني، مستحيل تروح تسأل عليه
في أي مكتبة، وما تلاقيهوش.
أنا بأتحداك أهو.
بس تفتكر ليه طيب
الراجل اللي شكله مخبول دا، بقى مشهور كدا؟
ويا ترى إيه يعني اللي كتبه "مكيافيلي"
في كتاب قديم جدًا من القرن الـ16،
علشان يدّيله لحد النهاردة
الشهرة والانتشار بالشكل دا؟
دا أول سؤال، لكنه مش السؤال الوحيد،
لسة عندي سؤال كمان،
هأزوّدلك الطين بلّة، بعد إذنك يعني.
دا لو ما كنتش اتطيّنت كفاية لسة!
وهأقولّك على حاجة كمان.
كل الناس عارفة كتاب "الأمير"،
بس "مكيافيلي" عنده كتاب تاني بقى،
لو سألت عليه في نفس المكتبة،
غالبًا مش هتلاقيه،
الكتاب دا اسمه "نقاشات حول (ليفي)"،
أو كما يُشتهَر يعني بالعربي،
اسمه "مطارحات (مكيافيلي)".
في كتاب "المطارحات" دا،
"مكيافيلي" بيعبّر عن أفكار مختلفة تمامًا
عن اللي بيقولها في كتاب "الأمير"،
يعني مثلًا، هتلاقيه متعاطف
مع فكرة "الديمُقراطية" و"الجمهورية"
أكتر من فكرة الحُكم الملكي المستبد،
وبيميّز بين نوعين من الأنظمة،
النظام الأدنى اللي الناس فيه
بيكونوا عايشين في أمان بس،
وفيه حكومة قوية بتسيطر على الأوضاع
وتحافظ على استقرارها،
في مقابل النظام الكامل
اللي الهدف فيه هو حرية المجتمع،
واللي بيعتمد على مشاركة الشعب،
وإن يكون دايمًا فيه خلافات
بين الناس وبين الحُكّام.
طب ازاي بقى يستقيم الكلام دا
مع القصة اللي انت حكيتها فوق
يا عم "مكيافيلي"؟
وبعدين، انت دلوقتي شرير ولّا طيب؟
ولّا انت إيه حكايتك بالظبط؟!
الحقيقة، صديقي الإنسان، أنا بصراحة
نفسي أدافع عن الراجل،
بس المشكلة إن في كتاب "الأمير"
بيقول حاجات كتير تبدو بشعة أوي فعلًا،
يعني، صعب أوي تقراها وما تقتنعش
إن الراجل دا فعلًا بيمثّل الشر المُطلَق،
بالعكس، أنا ساعات بأحس
إن كل حاجة غلط في العالم النهاردة،
ممكن تبقى بسبب أفكار "مكيافيلي".
دا إذا كانت كلمة "المكيافيلية" نفسها
بقت مرادف للشر،
و"مكيافيلي" بقى رمز لكل ما هو شيطاني ومدنس
في تاريخ الفلسفة بشكل عام.
يعني ممكن تعتبر الراجل دا
"دارث فيدر" الفكر الغربي،
أو "عادل أدهم" الفلسفة السياسية.
مبدئيًا، "مكيافيلي" ما كانش فارق معاه
سُلطة الدين ولا الأخلاق،
كل اللي يهمه بس إنه يوصل لهدفه
ويشبع رغبته في السُلطة،
والقسوة والخيانة بالنسباله
أشياء عادية جدًا، زي "صباح الخير"،
ما دام كانت في سبيل تحقيق أهدافه.
"مكيافيلي"، في "الأمير"،
بينصح الحُكّام إن هما ما يخافوش من الشر،
وما يخافوش من الكدب والخيانة
وعدم الإيمان والقسوة اللي ما فيهاش رحمة،
كل دي حاجات ممكن تساعدهم،
لو عايزين يحافظوا على سُلطتهم،
كأن تحقيق السُلطة السياسية
هو الخير النهائي للبشر،
واللي علشان توصلّه، كل شيء يهون!
"مكيافيلي" حتى ما كانش معتبر نفسه
فيلسوف من الأساس،
يعني، هو كان رافض فكرة الفلسفة دي،
شايف نفسه راجل عملي،
وكتاباته معتمدة أكتر على التجربة والمثال،
مش على المَنطِق الدقيق والتحليل.
ورغم كدا، كتاباته كان ليها تأثير كبير أوي
على الفلسفة السياسية،
لأنها اتحدت تقليد طويل ممتد
من أيام "أفلاطون"،
التقليد دا كان شايف إن الحُكم والسياسة
لازم يقوموا على الأخلاق وعلى الفضيلة.
وجزء من أهمية "مكيافيلي"
إنه جه وقال بصراحة: "ما فيش الكلام دا.
الأخلاق دي عند أمك!
السياسة بتاعة الناس الأقويا
اللي ما يشغلهومش حاجة.
وإن الدنيا غابة ومنتزه،
وقُدّامك فيها حل من الاتنين،
يا تاكل، يا تتاكِل."
"مكيافيلي" كان عايز يحرر السياسة
من مشاعر الذنب،
اللي كان شايفها طفولية وغبية،
لأن ببساطة شديدة، السياسة زي الطبيعة،
ما لهاش علاقة بالقواعد الأخلاقية من الأساس.
صديقي الإنسان،
بسبب المجموعة دي من الأفكار،
رغم إنها ممكن تبقى عنيفة شوية،
بس فيه مجموعة من المؤرخين
بيعتبروا "مكيافيلي" هو اللي اخترع
فكرة "الدولة الحديثة"،
ومنهم مثلًا،
المؤرخ البريطاني "كوينتن سكينر".
"سكينر" بيقولّنا إن الدولة الحديثة دي
هي حكومة غير شخصية،
عندها قدرة تقدر تفرضها داخل حدودها،
وإن الفكرة دي ما ظهرتش غير مع "مكيافيلي"،
اللي هو رغم إنه سمّى كتابه "الأمير"،
لكنه كان بيستخدم كلمة الدولة كتير برضه.
كأنه واقف طول الوقت بين عالمين،
عالم الاستبداد والحُكم المُطلَق،
وعالم القانون والنظام والحرية.
والحقيقة إن اهتمام "مكيافيلي" بالحرية
بيكون واضح أوي ساعات،
ودا بقى هياخدنا للكتاب التاني،
اللي قُلتلك عليه، اللي هو "المطارحات".
"سكينر" بعد ما قرأ "المطارحات"،
كان شايف إن الحرية هي أصلًا القيمة الأساسية
في نظرية "مكيافيلي" السياسية،
سيبك بقى من الانتهازية والشر
والكلام دا كله،
لأ، الراجل دا أصلًا
جاي عشان يدافع عن الحرية!
"مكيافيلي" في "المطارحات"
كان شايف إن الجماهير أو الشعب يعني،
عنده كفاءة كبيرة ويقدر يمارس الحُكم،
وكان بيقول إن المواطنين العاديين
غالبًا بيقدّروا الأمور
أحسن من الحُكّام والأمراء،
وإذا كان الأمراء والنبلاء بيشوفوا حريتهم
في القدرة على السيطرة والتسلط،
فالجماهير على العكس تمامًا،
بتشوف حريتها
في الحماية من الاضطهاد وعدم الاستغلال،
يعني، في الحرية الحقيقية فعلًا،
اللي تخلّيهم يقدروا يشاركوا في النقاش
ويعبّروا عن آرائهم،
والنقاش دا هو اللي بيحدد
مين هو القائد المؤهَّل للحُكم فعلًا.
الشعب أذكى من الأمير في رأي "مكيافيلي"،
لأنك دايمًا سهل تقنع شخص واحد
إنه يعمل شيء غبي،
لكن أصعب بكتير
إنك تقنع عدد كبير جدًا من الناس
إن هما يعملوا حاجة غبية.
والناس حتى لو كانوا جاهلين،
بيفهموا الحقيقة
لو فيه حد جدير بالثقة وضحالهم،
ودا بيخلّيهم بعد كدا مؤهَّلين
لاتخاذ القرار أحسن من الأمراء،
وقادرين على تحمل المسئولية
بشكل أحسن برضه.
"ولو على انحرافهم عن القانون يا سيدي،
ممكن يتعالج بالنُصح،
عكس الأمراء الفاسدين والسكرانين بالسُلطة،
اللي مستحيل تقنعهم يغيّروا مسارهم
غير بالقوة."
وعشان كدا، في رأي "مكيافيلي"،
الحوار والنقاش هو الأساس
اللي يتبني عليه الحُكم السليم،
أما الحكومات اللي بتعتمد على القمع،
هتفضل دايمًا في منزلة أدنى.
صديقي الإنسان، هو دا "مكيافيلي" مين دا؟!
"مكيافيلي" بتاعنا؟!
انت متأكد إن دا نفس الـ"مكيافيلي"
بتاع "الغاية تبرر وسيلة"،
ونايب الأمير والإعدامات والتعذيب؟!
طب ازاي الراجل دا قال كل حاجة وعكسها كدا؟!
خلّيني أحكيلك قصة "مكيافيلي"، صديقي الإنسان،
ونتعرف عليه من الأول،
عشان نفهم ازاي أفكاره اتكونت،
وازاي بقى عنده التناقضات دي كلها.
"نيكولو مكيافيلي" اتولد
في مدينة إيطالية كبيرة ومزدهرة
اسمها "فلورنسا"، في سنة 1469،
في الوقت دا،
كانت "إيطاليا" متقسّمة لعدد من الإمارات،
كل إمارة كان ليها حُكم ذاتي مستقل،
وما كانش فيه دولة مُوحَّدة
زي "إيطاليا" بتاعة النهاردة كدا.
"مكيافيلي" من بداية حياته خالص،
كان مهتم بالسياسة والحياة العامة،
ومسك أول منصب سياسي ليه
وهو عنده 29 سنة،
لمّا بقى مستشار لجمهورية "فلورنسا".
لكن معظم نشاطه في الفترة دي،
كان ديبلوماسي أكتر منه سياسي،
الراجل سافر أماكن كتير
وشاف أنظمة الحُكم والحياة فيها،
ودا ساهم في إنه يخلّيه
يقدر يقارن بين الأنظمة دي،
وخلّاه كمان يقدر يفكر
في السياسة في المُطلَق كموضوع مجرد،
مش بس سياسة المدينة بتاعته،
لأ، السياسة بشكل عام.
في الوقت دا، كانت العيلة الحاكمة لـ"فلورنسا"
اسمها عيلة "ميديتشي"،
العيلة دي كانت مستبدة
رغم تقديرها للثقافة والفنون.
وبسبب استبدادها واستغلال نفوذها
والفساد اللي أصاب المدينة في عهدها،
حصلت ثورة على إيد
راهب ديني متشدد اسمه "سافونارولا".
"سافونارولا" دا كان بتدعمه حكومة "فرنسا"،
الفترة دي استمرت 4 سنين،
داقت فيهم "فلورنسا"
أيام من الرعب والاستبداد ما عرفتهاش قبل كدا!
"سافونارولا" أسّس حُكم ديني مستبد،
بمحاكم تفتيش وحرق وترهيب،
لكن انتهت الـ4 سنين دُول بإعدام "سافونارولا"
بعد ثورة سكان "فلورنسا"،
واللي رجّعت الجمهورية مرة تانية.
ومع رجوع الجمهورية،
كان "مكيافيلي" جزء من النظام الجديد،
وبدأ يسافر كتير ويكتب لحكومة "فلورنسا"
تقارير عن الأحداث اللي بتحصل في "أوروبا".
النظام الجديد في "فلورنسا"
حاول يقضي تمامًا على عيلة "ميديتشي"،
و"مكيافيلي" ساعد
في إنهم ما يرجعوش تاني للسُلطة أبدًا،
لدرجة إن كان فيه عقاب
لأي حد اسمه يتربط باسم بعيلة "ميديتشي"،
أو حتى يذكر اسمها علنًا،
وكان فيه مكافآت
للي يقدر يقتل أبناء عمومتهم.
لكن للأسف، رهان "مكيافيلي" كان غلط!
لأن عيلة "ميديتشي"
اللي كانت منفية من  المدينة في الوقت دا،
استعانت بالبابا "يوليوس التاني"،
بابا الكنيسة الكاثوليكية في الوقت دا،
وقدرت تقتحم "فلورنسا" مرة تانية
بالقوة العسكرية في 1512،
عشان تبقى دي
نهاية لعبة "مكيافيلي" في السُلطة.
ورغم إنه حاول على أد ما يقدر
إنه يفضل موجود برضه تحت حُكم "ميديتشي"،
لكن واضح إن الدنيا ما مشيتش معاه،
فاترمى في السجن واتعذب،
وبعدين اتنفى بعد كدا لبلد ريفية.
في اللحظة دي،
ومن قعر الإحباط اللي كان فيه "مكيافيلي"،
اللي اتدمر "كاريره" السياسي تمامًا،
وانتهت آماله في إنه يستمر
في ممارسة العمل العام،
قرر إنه يكتب كتاب، يكون فيه خلاصه،
الكتاب دا بيقدّم لعيلة "ميديتشي"
نصايح في الحُكم،
يجمّع فيها كل اللي اتعلمه
وشافه في سفرياته قبل كدا،
بصورة بسيطة وسهلة ومباشرة،
وما فيهاش تلون ولا تجميل،
دليل عملي وبراجماتي لأمير "فلورنسا"،
لمّا يقراه، يقتنع بإن الراجل دا ذكي وداهية،
ويرجّعه جنبه تاني كمستشار،
أو حتى يدّيله أي منصب في الدولة.
وكانت النتيجة كتاب "الأمير"،
90 صفحة مكتوبين في لحظة اليأس دي،
بقى واحد من أكتر الكتب
اللي اتعاد طبعها في التاريخ كله.
"مكيافيلي" بيهدي الكتاب دا
لواحد من عيلة "ميديتشي"،
على أمل إنه يرجّعه تاني لمسيرته السياسية،
وبيكتبله مقدّمة مليانة نِفاق وتملق و...!
لكن يبدو إن السحر ينقلب على الساحر،
لأنه من النصايح
اللي كتبها "مكيافيلي" في كتابه،
إن الأمير الحكيم اللي عايز يبقى طاغية،
لازم يتجنب المتملقين، لأن هما خطر عليه،
وهو دا فعلًا اللي بيحصل.
عيلة "ميديتشي" قرت الكتاب
اللي معمول عشانهم دا،
وسألوا نفسهم سؤال منطقي:
هل احنا محتاجين فعلًا راجل فاهم
في ألاعيب السُلطة والسياسة للدرجة الخطر دي؟
ما هو دا هيبقى مَصدَر قلق للأمير نفسه!
لأنه اللي كتب الكتاب دا،
ممكن يكون قادر هو كمان يخون ويغدر،
زي ما بينصح في الكتاب بالظبط.
النتيجة: إن خطة "مكيافيلي"
جابت نتيجة عكسية،
وآل "ميديتشي" لمّا قروا الكتاب دا،
قالوله: "متشكرين يا ريس،
شغل مُفتخَر، الصراحة،
لكن صعب نشغّل معانا حد بالتفكير ابن...!"
وهكذا، فضل "مكيافيلي"
مكمّل حياته في المنفى، لحد ما مات،
واسمه ارتبط بطريقة جديدة
لفهم السياسة والتعامل معاها،
واتحول لرمز رجُل شديد الدهاء،
لكن عديم الأخلاق.
الحقيقة إن فكرة تأليف كتاب لنُصح الحُكّام،
عمرها ما كانت اختراع "مكيافيلي"،
بالعكس، دا تقليد قديم،
وكان معروف أكتر كمان في الثقافة العربية،
اللي خدته من التراث الفارسي،
يعني، في الثقافة العربية
كان فيه نوع من الكتب
بيتقال عليه "الآداب السلطانية"،
بيبقى دايمًا عن فن السياسة والحُكم،
وبيتوجّه للحُكّام،
يقدّملهم نصايح ويضربلهم أمثلة،
من أهم النماذج دي مثلًا،
كتاب "كليلة ودمنة"
بتاع "عبد الله بن المُقفّع"،
أو كتاب "تسهيل النظر وتعجيل الظفر"
بتاع "أبو الحسن المواردي"،
أو كتاب "سراج الملوك"،
بتاع "أبو بكر الطرطوشي"،
أو كتاب "التاج" بتاع "الجاحظ".
لكن فيه فرق مهم جدًا، صديقي الإنسان،
وهو إن الكتب دي كانت بتركّز بشكل كبير
على مسائل الأخلاق،
يعني، كانت نصايح أخلاقية أساسًا،
ممكن ماشي يكون كان فيها جزء براجماتي شوية،
لكن بيكون على الهامش،
مش هو دا صُلب الموضوع.
الجديد بقى اللي قدّمه "مكيافيلي"،
كان إن نصايحه كلها
ما لهاش علاقة خالص بالأخلاق،
لا من قريب ولا من بعيد!
بالعكس، هو بينصح الأمير
إنه يحط قصة الأخلاق دي كلها على جنب،
"لأننا دلوقتي بنتكلم في السياسة،
ودا موضوع تاني خالص."
الفصل بين الأخلاق والسياسة
يُعتبَر النهاردة أهم إسهامات "مكيافيلي"،
رغم إن ليه سابقة في التراث العربي برضه،
يعني "ابن خلدون" برضه كان في "المقدمة"
هو كمان بيقول،
إن السُلطة السياسية مش قايمة على الأخلاق،
لكن قايمة على قوانين ثابتة محتاجين نفهمها،
علشان نقدر نتعامل معاها، ونأثّر فيها."
والقوانين دي بالنسبة لـ"ابن خلدون"،
كانت طبعًا قوانين "العصبية".
"ابن خلدون" وصف أدباء السلاطين
بإنهم جهلة ومش فاهمين حاجة،
وإن هما اتوهموا إن كتاباتهم دي
بتلعب دور في ترتيب أمور الدولة،
وهي ما لهاش علاقة بالموضوع أصلًا،
"لأن قوانين السياسة ما لها علاقة
بمكارم الأخلاق اللي انتم بتكتبوها دي!"
بالمعنى دا،
نقدر نحُط "مكيافيلي" مع "ابن خلدون"
في إطار جدل طويل جدًا
وممتد من بداية التفكير الإنساني
حوالين علاقة الخير بالقوة.
سؤال الخير والقوة دا بدأ مع "أفلاطون"
في "محاورة الجمهورية"،
لمّا كان "سقراط" بيتجادل مع "ثراسيماخوس"،
اللي هو الفيلسوف السفسطائي اللي كان بيقول
إن العدالة هي ببساطة رأي الأقوى،
لأن المنتصر هو اللي بيحط القواعد والقوانين،
وهو اللي بيفرض الوضع القائم،
وبالتالي، هو اللي بيحدد
معنى العدل ومعنى الظلم.
"سقراط" كان مختلف مع التصور دا وكان رافضه،
وفي المحاورة دي
بينتقد مساواة القوة مع العدالة،
عشان يمهد بعد كدا لتصوره هو
عن الحُكم اللي بيقوم
على المُثُل العليا وبيحقق الخير.
"مكيافيلي"، بشكل ما،
بيرجّع النقاش دا في كتاب "الأمير" مرة تانية،
لكنه زي ما يكون بينتقم لـ"ثراسيماخوس"،
وبيخلّيه ينتصر على "سقراط"،
ويرجّع فكرة القوة تاني
في مركز التفكير السياسي الغربي،
عشان يقول إن ما فيش نظام أخلاقي
في السياسة ولا حاجة،
وإن القوة هي الفيصل الوحيد،
يا إما بتتكيف معاها،
يا إما بتستسلم قُدّامها،
ما فيش خيار تاني.
الإنسان مستبد،
والعاطفة والغريزة بس هما اللي بيحركوه.
والضعفاء هما اللي اخترعوا
فكرة تغليب العقل دي
على الدوافع الشريرة اللي جوانا،
لأن دا من مصلحتهم،
مش عشان هما طيبين،
لأ، لكن علشان هما مش قادرين يكونوا أقويا.
"مكيافيلي" بالمعنى دا شَبَه "أفلاطون" أصلًا،
لأن الاتنين بيحاولوا يورّونا
إن فيه حاجة مدفونة في أعماق الروح البشرية،
لكن الحاجة دي مختلفة جدًا بين الاتنين،
أو مختلفة جدًا في فلسفة الاتنين.
"أفلاطون" شايف إن فيه خير أبدي
وفيه شرارة إلهية في روح الإنسان،
و"مكيافيلي"، على العكس،
شايف إن في صميم الروح البشرية
فيه حيوان جامح
مش عايز غير إنه بس يشبع رغباته!
جزء من أهمية "مكيافيلي"
إن الفكرة دي هتنتشر جدًا
في الفكر الغربي بعد كدا،
على إيد "نيتشه" و"فرويد" وغيرهم،
لكن لمّا "مكيافيلي" قالها،
يمكن كان هو أول واحد يقولها بصوت عالي كدا،
أو على الأقل،
في الفترة اللي كان عايش وبيكتب فيها.
"مكيافيلي" في "الأمير" بيزوّدها على الآخر،
وبيبدي إعجابه بنماذج تاريخية
أقل ما يُقال عنها إنها كريهة،
وبيقدّم فضيلة أخلاقية من نوع جديد خالص،
فضيلة الشخص الكذّاب
اللي بيطعن الناس في ضهرها،
وبيعمل أي حاجة،
عشان يرضي رغبته في السُلطة،
لأننا عايشين في عالم ما لهوش علاقة أبدًا
بتعاليم الكتب المقدسة أو الدين،
وإرادة الإنسان لوحدها هي الفصل فيه.
وبغض النظر طبعًا
عن مدى شر أو خبث الكلام دا،
فهو في وقته،
كان فلسفة سياسية مختلفة جدًا،
ممكن نبقى بنشمئز منها،
وبنتجاهل وجودها وبنكرهها،
لكننا دايمًا عارفين بشكل ما،
إن استنتاجات "مكيافيلي" عن العالم
ممكن يبقى فيها شيء من الحقيقة،
مهما كانت مرعبة،
لأن عالم السياسة وكواليسها
أقرب بكتير للوصف بتاع "مكيافيلي"
من الأوصاف القديمة بتاعة مكارم الأخلاق،
عالم مُدنَّس وغير أخلاقي،
والسياسيين اللي بيحققوا نتايج عملية فيه،
على الأغلب، إيديهم بتكون مش نضيفة.
وبكدا، يكون "مكيافيلي" عن طريق "الأمير"،
أسّس لعصر جديد متمحور حوالين الإنسان،
السياسة فيه دموية وقبيحة،
لأنها بتخدم الرغبات البشرية بس،
ومش بتخدم أي قيمة تانية.
لكن هتفضل المشكلة لسة موجودة برضه،
ازاي نوفّق بين كلام "مكيافيلي" في "الأمير"،
وبين الكلام اللي عكسه خالص،
اللي كان بيقوله في "المطارحات"،
بتاع الحرية والنقاش والتفاهم
و"روح للناس يا حُب" دا؟
الحقيقة إن الإجابة على السؤال دا
ممكن ما تبقاش سهلة أبدًا،
احنا عندنا دلوقتي 2 "مكيافيلي"،
واحد فيهم مؤمن بالديمُقراطية والجمهورية،
وبيدافع عنها أصلًا،
وأصلًا كان ضد
إن عيلة "ميديتشي" المستبدة دي ترجع للحُكم،
وواحد تاني مش مؤمن
لا بديمُقراطية ولا يحزنون،
وبيتملق عيلة "ميديتشي"،
ويحاول يجاملها ويتقرب منها.
"مكيافيلي" هنا كان تحت تأثير حاجتين،
الأولى، إنه شاف "فلورنسا" في حالة فوضى،
وشاف الجيش الفرنسي بيغزوها،
وشاف الحُكم الديني المتطرف والمستبد
بيتمكن منها،
وبيهدد نهضتها
اللي كانت ابتدت في القرن الـ15.
و"إيطاليا" أصلًا في الوقت دا،
كانت إمارات مُمزَّقة وضعيفة،
ما كانتش مستحملة ولا ناقصة
غزو خارجي أو حُكم ديني،
وما فيش حاكم قوي قادر يوحّدها،
و"أوروبا" كانت كلها حروب، والدنيا خربانة!
"مكيافيلي" ما كانش بس تحت تأثير اللحظة دي،
لكن كمان تحت تأثير رغبته
في المشاركة السياسية،
وإحساسه إنه محتاج يكون
جزء من النهضة دي بأي طريقة.
والسببين دُول مع بعض خلّوه يقع
في إغراء فكرة الحاكم المستبد والقوي،
اللي هييجي يصحح الأوضاع، ويعدل المايلة،
والحاكم دا، بما إنه لوحده،
محتاج يتخلّى
عن الأخلاق والعدالة والمُثُل العليا،
ويلعبها بمرونة ومكر وقسوة في نفس الوقت،
في اللعبة دي،
هيكون دايمًا عنده استعداد يروح بعيد أوي،
يعمل أي حاجة مهما كانت دموية
أو غير أخلاقية،
علشان يحافظ على سُلطته،
والحقيقة إن فيه علاقة طويلة من الغرام
بين المثقفين الكبار
وبين الحُكّام المستبدين، صديقي الإنسان،
والعلاقة دي مستمرة معانا لحد النهاردة،
علاقة مُركّبة بيكون الفيلسوف فيها
معجب جدًا بأفكاره،
لكنه في نفس الوقت حاسس
إن هو أضعف من إن هو يطبّقها في الواقع،
فبيشوف الطاغية دا
قادر يحقق كل اللي نفسه فيه،
حتى لو الطاغية دا ما عندهوش أفكار،
فيقولّك: "بس، يبقى أنا المخ، وهو العضلات."
- "وماذا سنفعل الليلة يا (برين)؟"
- "ما نفعله كل ليلة."
غرور الفيلسوف بيصورله
إن الطاغية هيستعين بأفكاره فعلًا،
مع إن الطاغية دا كل هَمّه السُلطة،
ومش شايفه  ولا شايف أفكاره أصلًا.
بالمعنى دا، صديقي الإنسان،
ممكن نعتبر كتاب "الأمير" نفسه،
لحظة مكيافيلية في حياة "مكيافيلي"،
يعني، كأنه كَتَب أفكار
هو مش مؤمن بيها أوي، ولا مصدّقها أوي،
لكن لأنه في اللحظة دي بالتحديد،
حس إن الغاية تبرر الوسيلة،
وإنه عشان يرجع تاني
لاعب أساسي في ميدان السياسة،
ويقدر يحقق أفكاره، اللي كان فعلًا مهتم فيها
بالعدالة الاجتماعية وبالحرية،
لازم الأول ياخد السُلطة.
وعشان ياخد السُلطة، محتاج يعمل مناورة،
ويقدّم نفسه للطغاة
على إنه الدليل العملي للطغيان.
مفارقة غريبة جدًا
ومأساوية جدًا، صديقي الإنسان،
مش بس لأن "مكيافيلي" بعد المناورة دي
ما وصلش للسُلطة برضه،
لكن لأن ما حدش فاكره النهاردة أصلًا خالص،
غير بالمناورة دي تحديدًا،
يعني، أفكاره التانية كلها
عن الديمُقراطية والجمهورية،
ما بقيتش تُنسَب ليه،
كلها طبعًا اتطورت بعد كدا مع فلاسفة تانيين،
لكن دلوقتي، لمّا بنفتكر "مكيافيلي"،
مش بنفتكر الحاجات دي،
إنما بنفتكر حاجة واحدة بس،
هي "الغاية تبرر الوسيلة"، وكتاب "الأمير".
ودا بياخدنا، صديقي الإنسان،
لختام هذه الحلقة،
وهي غرام العالم كله بكتاب "الأمير"،
اللحظة المكيافيلية في حياة "مكيافيلي"،
الكتاب اللي اتكتب أصلًا
عشان ياخد بيه لَقطة،
وغطّى على كل حاجة تانية عملها في حياته.
ممكن نفسر الإعجاب بـ"مكيافيلي"،
بإنه زي ما يكون كدا من غير ما يقصد،
كشف حاجات مهمة جدًا عن الواقع السياسي،
وهو إن السُلطة لوحدها
هي موضوع السياسة،
واكتساب السُلطة دي والحفاظ عليها
هما الهم الوحيد للسياسيين،
وبالمعنى دا، تبقى أهمية الكتاب
مش إنه دليل عملي لممارسة السياسة،
زي ما هو كان كاتبه،
لأ، إنه وصف للطريقة
اللي السياسيين بيفكروا بيها فعلًا.
كان فيه محاولات كتير
للتوفيق بين آراء "مكيافيلي"،
يعني، "كوينتن سكينر" كان شايف
إن "مكيافيلي" كان بيميل للفضيلة الأخلاقية،
لو كانت الأمور مستقرة،
لكن كان بيشوف إن السياسي لازم برضه
يبقى مستعد لارتكاب الشر، لو اضطر.
والفيلسوف الفرنساوي "جان جاك روسو" مثلًا،
بيشوف إن كتاب "الأمير" أصلًا كتاب ساخر،
هدفه إن هو يكشف للناس
السياسيين على حقيقتهم،
ويورّيهم ازاي الأمراء بيتصرفوا
بشكل غير أخلاقي.
لكن الحقيقة إن كتير من الطغاة
كانوا بياخدوا كلام "مكيافيلي"
على مَحمَل الجَد، عادي جدًا،
ومنهم ناس، زي "نابليون"
أو "موسوليني" أو "ستالين"،
كل دُول قروا الكتاب باهتمام حقيقي
في مراحل مختلفة في حياتهم.
الفلسفة المكيافيلية بتحتقر الأخلاق،
وبتتصور الكون بدونها،
وبتقولّنا إنه الطبيعي واللي المفروض يحصل،
هو إننا نستمر
في خيانة الناس اللي فوقنا واللي تحتنا،
عشان نحقق مصالحنا الخاصة،
ونرضي شهوتنا للسُلطة.
فيه حاجة ممكن تكون جذابة جدًا
في فكرة نزع الأقنعة دي عن العالم...
إنه بيكشفلنا الحياة على حقيقتها،
في صورتها الخام من غير تجميل وتزويق،
ودي حاجة قد تكون مهمة،
عشان لازم برضه
ما نتعاملش مع الواقع بتاعنا بسذاجة،
وما نفترضش إن حُسن النوايا
هو اللي بيحرك الواقع،
ونفهم إن الناس بتظهر من خلال أفعالهم،
مش من خلال كلامهم عن نفسهم،
وإن السياسة عمومًا
مساحة غنية بالكدب والزيف،
ودا ممكن يعلمنا نتفاوض بشكل أحسن
حوالين حقوقنا الشخصية والسياسية.
لكن واحنا بنعمل دا برضه،
لازم نقاوم الإغراء بتاع "مكيافيلي"،
إن احنا كمان في لحظة مكيافيلية،
زي اللي هو كتب فيها الكتاب دا،
ننزلق احنا كمان
لنفس الشكل دا من الممارسات.
قرايتنا لـ"مكيافيلي"، صديقي الإنسان،
بتعرّفنا إن الطبيعة البشرية
ممكن تبقى ثعبانية شوية،
لكن في نفس الوقت فيها تحذير
من عواقب الاستسلام التام للحقيقة دي.
والدرس اللي بيقدّمهولنا "مكيافيلي"،
لو ما قريناش كتاب "الأمير" لوحده،
لكن حطيناه جنب بقية كُتُبه،
إن الواقعية مهمة،
لكن إننا لازم برضه، رغم كل شيء،
نقاوم الاستسلام لإغراء عالم غير أخلاقي،
ودا الإغراء اللي وقع فيه "ميكافيلي" نفسه،
وهو بيحاول إن هو يغازل السُلطة.
وكانت النتيجة إنه اتنسى تقريبًا
كإنسان ومفكر مُركّب، وليه أبعاد كتير،
واتنسى كواحد من رواد الدفاع
عن الديمُقراطية والجمهورية،
والنهاردة، بنفتكره بس كأنه شيطان
أو رمز للخبث والشر اللي في العالم.
مأساة "مكيافيلي" إن هو نفسه
كان ضحية للمكيافيلية،
ومأساة مكيافيلي بتقولّنا
إن التكتيكات اللي من النوع دا،
حتى لو نفعتك على المدى القصير،
بتكون على المدى البعيد مدمرة،
بتدمر علاقتنا ببعض،
وبتدمر ثقتنا في بعض وفي العالم.
بس كدا، صديقي الإنسان.
أنا كمان، بصراحة، كان نفسي أديّك
حتة مكيافيلية كدا،
وأجبرك إن انت تنزل تعمل
Like وShare وSubscribe،
ما دام انت قعدت معايا للآخر كدا،
لكنها، للأسف، مش أخلاقي!
وبصراحة يعني،
ما فيش طريقة أخلّيك مضطر بيها تعمل كدا،
فأنا هأسيبك لضميرك وخلاص.
فين أيام الاستبداد والتسلط
والعنف والدموية؟!
يلّا، الله يرحمك يا رجولة!
يلّا، صديقي الإنسان، أشوف وشّك بخير.
