الخبطة دي في الوقت دا،
ما تجيش غير من واحد سمج،
أنا عارفه كويس!
"سامح"؟! مستحيل!
إيه يا ابني اللي خرشمك كدا؟!
"ثعدني"! أنا اتبهدلت يا "ثعدني"!
وحثتني! وحثتني يا "ثعدني"!
وحشتك إيه يا ابني؟!
انت لسة ماشي من 4 أيام، لحقنا نوحشك؟!
طب اهدا طيب، ليفتكرونا بنفركش، ادخل!
ادخل، الله يخرب بيتك!
الله يخرب بيتك!
هي المشرحة ناقصة قُتَلى؟!
لا حول ولا قوة إلا بالله!
احكيلي بقى يا "سامح".
إيه اللي حصل؟
أنا اتبهدلت أوي في الغربة يا "ثعدني"!
ياد انت يا دوب وصلت "المجر"،
بصيت على المطار ورجعت، انت هتسرح بيا؟!
هما آه كانوا خمث أيام...
بث عدّوا عليا كأنهم عُمر!
يا "موحة"، يا "موحة" تعالى معايا سِكّة،
وقولّي إيه اللي رجّعك من غير تحوير!
انت مش كنت رايح للبت "أولجا" بتاعتك دي؟
"فيفيان" يا "ثعدني"، "فيفيان"!
زفت على دماغك!
وقلت إن هي هتتجوزك وتنضّفك
وتخلّيك محافظ "المجر".
- إيه اللي حصل؟
- ما انت نبرت فيها يا أخويا!
وقُلت، "والعة". أهي ولعت أهي!
طب إيه؟! طلعِت كبيرة وعايزة تستغلك،
ولّا فقيرة وعايزة تستغلك؟
ثِت عيال من "نيجيريا"...
"فيفيان" طلعِت "أكونت فيك"!
مدوّرينه عيال نصابين من "نيجيريا".
تفضل تحلم بـ"فيفيان"،
وأول ما توصل للعنوان،
يلثوعوك!
يا ساتر يا رب!
طب ما بلّغتش عنهم ليه يا ابني؟!
أنا رايح بمزاجي يا "محمد"!
ضربوني وخدوا كل فلوثي!
ما كنتش مخبّي شوية فلوس هنا ولّا هنا؟!
دا حتى الثوثتة الثرّية في الثنطة،
حتى الثوثتة الثرّية في الثنطة خدوها!
والفلوث اللي كنت عاينهم في الثراب...
والفلوث اللي كنت مكمّرها في الـ...!
يا "محمد"!
خلاص، خلاص، ما تكمّلش، ما تكمّلش!
اهدا، خلاص!
يا عيني عليك يا "سامح"!
بقى انت اللي كنت مجنن البنات،
وبتقبض بالدولار!
حتى ثُغلي ثبته عثانها،
وفي الآخر...
تطلع ثِتّة!
خلاص بقى، ما تزعلش!
بُكرة تظبط وتُقَف على رجليك.
واحنا كلنا هنا إخواتك وأهلك،
وهنقُف جنبك، إن شاء الله.
عندك مانع أعيث معاك بثكل مؤقت؟!
لحد بث ما أظبّط أموري!
لأ، لأ يا "سامح"، لأ، لأ. مش ممكن أبدًا!
لا يا "ثعدني"، انت أكيد بتهزر!
انت أكيد مث هتثيبني أنام في الثارع!
وبعدين، أنا نومي خفيف، بعرف أطبخ،
نقعد نتفرج على فيلم،
نطلب بقى فطيرة ثجق "كيري"،
مطرثقة جبنة! ونهيث!
انت ياد ما لكش أهل تقعد عندهم يا لا؟!
لأ، عندي كتير.
وعرضوا عليا إن أنا أبقى عندهم.
بث يعني، أنا مرتبط بالمنطقة هنا.
كمان، أنا عندي عزة نفث!
لأ، لأ، وانت، ما شاء الله عليك،
محافظ عليها أوي!
دا الموضوع طلِع صعب!
بثكل مؤقّت يا "ثعدني"!
بصراحة، مش عارف أقولّك إيه،
بس انت مش طموحي في الـFlat Mates خالص!
بجد، أنا بثكرك جدًا يا "ثعدني"!
انت طلعِت جدع، بجد!
عارف "ثلبي"، لما اثترى الثَّقَّة منّي،
قلتله، بث أبات يومين، قالّي لأ!
ما أنا برضه بقولّك لأ!
ثُكرًا يا "ثعدني"!
أنا أقوم بقى إيه، أثتحمى،
كنت انت طلبتنا بقى إيه، الثجق الـ"كيري"،
لحد ما آجي.
الحمّام من هنا، هه؟
ثُكرًا يا "ثعدني".
الله يجازي شيطانك يا "سامح"!
6 عيال من "نيجيريا"؟!
صديقي الإنسان، تعظيم سلام، من غير كلام،
عزبة "محسن"، ناس تمام!
مفيش صاحب بيتصاحب،
مفيش راجل بقى راجل،
هنتعامل، ويتعامل، طلّع سلاحك متكامل،
هتعورني، هعورك، هبوظلك منظرك!
مساء الخير، صديقي الإنسان، ازي الصحة؟
الحاج والحاجّة عاملين إيه؟
أصحابك كويسين؟
بيقولّك، ما حدش بيختار عيلته.
بس كلنا بنختار أصحابنا. مش صح كدا؟
طب لو الكلام دا حقيقي فعلًا،
فالظاهر كدا إن فيه ناس بقت تختار الوِحدة،
أو بتختار إنها تكون من غير صحاب خالص!
علماء الاجتماع مصدّعين دماغ أهالينا
بقالهم كام سنة،
عمّالين يقولولنا الصداقة بتضمحل،
ومفيش صاحب بيتصاحب.
الواحد ما بقاش متأكد، دُول علماء اجتماع،
ولّا مغنيين مهرجانات، بصراحة!
كل دا بيحصل
في نفس الوقت اللي احنا بقينا فيه،
متواصلين مع بعض،
أكتر من أي لحظة تاريخية قبل كدا.
يعني، دلوقتي انت عندك قدرة على الوصول
لأي عدد من الناس في أي حتة في العالم.
لكن رغم ذلك، بنحس في حياتنا الشخصية،
إن تكوين صداقات حقيقية وعميقة
بقى أصعب من قبل كدا.
وكمان الأرقام والإحصائيات
بتيجي تدعم إحساسنا دا،
وتقولّنا إن الصداقة بقت عزيزة أكتر وأكتر.
طب ليه؟ وإيه السبب في التناقض الغريب دا؟
ييجي واحد يقولّي، "هو فين التناقض دا؟!"
صديقي الإنسان،
هو انت دماغك بقت خفيفة ولّا إيه؟
التناقض ما بين
إن احنا بقينا متصلين أكتر ببعض،
وفي نفس الوقت، الصداقة شحّت!
في 2021، فيه مركز أبحاث أمريكي كدا،
اسمه مركز "الاستبانة عن الحياة الأمريكية"،
عمل دراسة وطلّع شوية أرقام
عن الصداقة، تسد النفس!
وقارن الأرقام بتاعت 2021 دي
بأرقام طلعت من دراسة تانية أقدم في 1990،
والفرق بين الدراستين دُول بيوضّحلنا بالدليل،
إن الصحاب في أجازة.
- "أجازة؟"
- أجازة.
مثلًا، مين بيكلّم أصحابه القريبين
لمّا يكون بيواجه مشكلة شخصية؟
في 1990، كانوا 26% من الناس بيعملوا كدا،
وفي 2021، بقوا 16% بس،
اللي بيكلّموا صحابهم ياخدوا رأيهم.
الباقي كلهم بيكلّموا حد من عيلتهم.
والله، صديقي الإنسان،
ولا حتى دُول يتاخد رأيهم!
الإحصائية أسوأ كمان بالنسبة للشباب تحديدًا،
اللي 45% منهم كانوا بيلجأوا لأصدقائهم
في الأزمات الشخصية في 1990،
ودلوقتي، بقوا 22% بس.
نسبة الناس اللي ما عندهاش ولا صديق مقرب واحد،
كانت 3% في 1990، رقم صغير جدًا.
دلوقتي، 12% كاملين.
يعني 1 من كل 8 أشخاص تقريبًا،
عايش من غير أصحاب مقربين خالص.
33% في 1990،
قالوا إن عندهم أكتر من 10 أصدقاء مقربين،
ودلوقتي، بقوا 13% بس.
صديقي الإنسان، هو إيه الرقم دا أصلًا؟
يعني، أكتر من 10 أصحاب مقربين، ليه؟
دا انت بتنزل تقعد مع 4 من صحابك على القهوة،
بتحس إنك مستحملهم بالعافية!
ودا طبعًا، بعد ما بطّلتم
تكلموا صاحبكم الخامس،
اللي هو بقاله 7 حجوزات كورة ما بيدفعش دا!
فتخيل بقى إن تِلت الأمريكان في التسعينات،
كان عندهم أكتر من 10 أصحاب مقربين!
يا سنة سوخة!
دا الواحد في الزمن دا،
بقى يصحّله صاحب ولّا اتنين بطلوع الروح!
الأرقام دي طبعًا بتتكلم عن الشعب الأمريكي،
لكن انت لمّا تشوفها، تحس إنها
مش غريبة ولا بعيدة عن الواقع بتاعنا برضه.
مفيش أرقام عن نفس الموضوع دا عربية،
لكن كتير مننا في حياته الشخصية
قادر يلمس نفس الإحساس،
إن تكوين الصداقات بيبقى أصعب مع الوقت،
واللي بتخسره من صحابك،
ما بتعرفش تعوضه تاني بعد كدا،
وإن الناس اللي حاسة بالوحدة والعُزلة
بقوا أكتر بكتير من قبل كدا.
مع إننا عمّالين نتواصل اجتماعيًا،
لحد ما شرقنا تواصل!
عشان نفهم دا ليه بيحصل،
محتاجين، لا مؤاخذة، نسلّك الصداقة كدا
من شوية الأوهام اللي في دماغنا عنها.
تقولّي، "زي إيه الأوهام دي؟"
أقولّك إنه لفترة طويلة أوي كان علم النفس
هو اللي مهتم يدرس الصداقة ويفهمها،
لأنه كان فيه افتراض عام
إنها علاقة حرة تمامًا،
بتتكون على حسب طبيعة كل شخص.
وإنها علاقة ما عليهاش أي قيود اجتماعية،
وبالتالي، علم الاجتماع
ما لهوش دعوة بموضوع الصداقة دا.
بمعنى، إن الصداقة دي ممكن تنشأ
بين أي شخص وأي شخص تاني، طالما ارتاحوا لبعض.
مفيش أي سبب يخلّيها تبدأ وتنتهي
غير الإرادة الحرة للشخصين دُول.
عشان كدا، الناس بقت متخيلة
إننا بنختار أصحابنا بحرّية كاملة،
ودي فكرة مُقنِعة في بعض الأوقات،
خصوصًا، لو جيت تقارن بين
علاقات الصداقة وعلاقات القرابة مثلًا،
اللي هي بتبقى مفروضة عليك
وما لكش يد فيها.
فتلاقي إن الصداقة،
بالمقارنة بعلاقات كتير تانية،
بتحصل بإرادتنا نوعًا ما.
لكن فيه عوامل تانية اجتماعية بتتحكّم فيها.
عالم الاجتماع الأمريكي "سكوت فيلد"،
قعد يراجع الأبحاث والدراسات
اللي اتعملت عن الصداقة قبل كدا،
واكتشف فكرة عجيبة كدا، سمّاها "بؤر النشاط".
تطلع إيه بقى بؤر النشاط دي، صديقي الإنسان؟
لأحسن شكلها كدا تُهمة!
"فيلد" بيقولّك، الصداقات مش بتنشأ
إلا داخل بؤرة نشاط،
يعني، مساحة أو مكان،
الأشخاص بيتجمعوا فيه باستمرار،
ويضطروا يتعاملوا مع بعض فيه بصورة متكررة.
يعني مثلًا، زي المدرسة أو الجامع
أو الشغل أو الجامعة،
اللي كلها أماكن بنروحها ونقابل ناس فيها،
وبنبقى مضطرين
إننا نتعامل معاهم كل يوم، غصب عننا.
أينعم، فيه صداقات كتير
ممكن تنشأ خارج السياق دا،
زي إنك تقعد مثلًا جنب شخص في المترو،
وتفتحوا كلام مع بعض، فتبقوا صحاب،
أو انت، مثلًا، بتشتري حاجة من الـ"سوبر ماركت"،
فتتعرف على حد.
لكن دا نادر جدًا،
ويعتبر الاستثناء من القاعدة.
يعني، أنا عن نفسي،
لو قابلت واحد في الـ"سوبر ماركت"،
ولقيته عايزنا نبقى أصحاب،
هفكر في حاجة من الاتنين،
يا إما الراجل دا عايز يسرقني،
يا إما حاجة أسوأ بكتير!
إنما القاعدة، صديقي الإنسان،
هي إنك تتاخد من إيدك وتتحط في وسط ناس،
عشان تبدأ تعمل أصدقاء.
لازم، بصورة ما، تكونوا مفروضين على بعض.
ومن غير دا، صعب جدًا يكون فيه صداقة.
عشان كدا، تلاقي صحابك دايمًا متقسّمين،
أصحاب المدرسة، وأصحاب المنطقة،
وأصحاب الجامعة، وأصحاب الشغل.
دايمًا فيه سياق أو مجموعة
الصداقة بتنشأ جواها،
لكن كتير مننا
ممكن ما يبقاش بيلاحظ الموضوع دا.
فبنتخيل، مثلًا، إن احنا بنروح
نختار أصحابنا براحتنا،
من أي حتة، حسب المزاج.
نتيجة دا، إننا بنفتكر إن إيجاد الأصدقاء دا،
شيء سهل وبسيط، ومش محتاج مجهود.
خصوصًا، لمّا نكون فعلًا
متصلين بناس كتير أوي طول الوقت،
بسبب الإنترنت والـ"سوشيال ميديا".
بس الحقيقة، إننا من غير بؤر النشاط،
اللي بيقول عليها الحاج "فيلد" دي،
من غير مساحات،
بنتفرض فيها على بعض بصورة أو بأخرى،
مش هنعمل أصدقاء ولا حاجة،
وإنما بس هنبقى عمّالين
نجمّع Friends على "فيسبوك"،
مفيش أي علاقة عميقة أو حقيقية بتربطنا بيهم.
فكرة إن الصداقة بتنشأ
بمعزل تام عن المجتمع ومساحاته،
فكرة ساذجة ومش صحيحة.
وكلنا لو ركّزنا شوية في صداقتنا
جت منين واتطورت ازاي، هندرك دا.
عشان كدا، تكوين الصداقات الجديدة
بيبقى أصعب بالنسبة لجيلنا،
لأن المساحات دي أصلًا بتقِلّ مع الزمن.
قبل كدا، كان عادي إن الإنسان
بيفضل مستقر في شغله مثلًا لفترة طويلة،
ممكن تبقى عمره كله.
ونفس الشيء
بالنسبة للمنطقة اللي هو ساكن فيها.
يعني، ممكن يعمل
علاقات مستقرة وممتدة مع جيرانه،
تقوم على أساسها
صداقات عميقة ومستقرة طول العمر.
دلوقتي، انت مجرد ما يتخلّص مدرسة وجامعة،
بتلاقي المساحات الاجتماعية الموجودة عندك،
بالمعنى اللي "فيلد" قال عليه،
اللي هي بؤر النشاط دي،
مساحات محدودة جدًا.
شغلك بيتغير كل شوية،
سكنك بيتغير كل شوية.
وحتى تنظيم الشغل نفسه بقى مركّز
أكتر بكتير من قبل كدا على الكفاءة والإنجاز،
اللي انت بتعملهم لوحدك
وانت قاعد على جهاز الكمبيوتر،
مش وانت بتشتغل في وسط Team.
وبالتالي، فالفرص الموجودة على هامش الشغل،
وممكن تروح فيها
تقف مع الناس في المطبخ تعملوا قهوة،
أو في البلكونة،
تشربوا سيجارة وتحكوا في حياتكم،
المساحات دي بتقلّ.
يعني، انت لو بتشتغل في "كول سنتر" مثلًا،
ممكن تروح الشغل وترجع منّه،
من غير ما تتكلم مع حد طول اليوم،
غير العُملا بتوعك.
والـBreak، يا دوب يسمحلك تاكل حاجة بسرعة،
عشان ترجع تلبس السماعة تاني، وتاخد مكالمات.
يا راجل دُول بيعدّوا عليك
الوقت اللي بتدخل فيه الحمّام!
وطبعًا، ما أظنش خالص، صديقي الإنسان،
إن حد من العُملا بتوعك هيبقى صديقك،
دا هو أصلًا متصل عشان يقولّك،
"أنا لست صديقك، ادّيني المدير، لو سمحت!"
ما حدش انتبه للتأثير المدمر اللي بيسببه
تضاؤل المساحات الاجتماعية دي بالنسبة لصداقتنا،
تضاؤل أوقات الفراغ،
وتضاؤل الأنشطة اللي ممكن تعملها
في منطقتك أو في مكان شغلك،
أو الأنشطة اللي كانت الأجيال الأكبر مننا
بتعملها في السوق،
وأحيانًا في الحزب أو النقابة،
وساعات في الصالونات،
سواءً الصالونات الثقافية
أو صالونات الحلاقة، يعني، الاتنين ينفعوا.
لأن المساحات اللي الإنسان بيكوّن فيها صداقاته
بتختلف من طبقة للتانية،
وبتختلف حسب كونك راجل أو ست،
عايش في مدينة أو ريف،
لكن بتتفق كلها في كونها مساحات اجتماعية
بنتحط فيها قُدّام بعض لفترة طويلة من الوقت.
وبنكون مضطرين نتفاعل،
وهو دا اللي بيخلّي الصداقات
تتبني وتتفتح بهدوء وبالتدريج،
لأنها بتحتاج صبر واختبار وتجريب طويل،
وبتدمير المساحات دي،
الصداقة بتروح في الرجلين.
طيب...
ناخد شفطة.
لو موضوع إننا بنختار صحابنا
بحرّية تامة دا كان وهم،
والوهم دا بيخلّينا نتخيل إننا نقدر
نعمل صداقات في أي وقت، ومن أي عالم،
هل كفاية إننا نتخلى عن الوهم دا
عشان علاقتنا بأصدقائنا تكون أحسن؟
لأ، مش كفاية، صديقي الإنسان،
لأن احنا ساعتها، بنلاقي نفسنا قُدّام وهم تاني،
وهم إن الصداقة دي نوع من أنواع الاستثمار،
اللي انت بتعمله،
عشان حياتك أو نفسيتك يكونوا أحسن.
الفيلسوف الأمريكي "تود ماي"،
في كتابه "الصداقة في عصر للاقتصاد"،
أو Friendship in an Age of Economics،
بيحاول يشرح ازاي إنه التطورات الاقتصادية
بتسيطر على خيالنا وتفكيرنا،
وتخلّينا نشوف الطبيعة البشرية
ونشوف المجتمع بطرُق جديدة.
وأحيانًا بتخلّينا حتى
نخلق عن نفسنا أوهام جديدة،
ونضلل نفسنا بطرُق جديدة.
"تود ماي" بيقول،
إنه على العكس من اعتقادنا البديهي
إن الطبائع البشرية ثابتة وما بتتغيرش،
يعني إن الناس، مثلًا، طول عمرها أنواع معينة،
الكريم والبخيل، العزيز والذليل،
العنيف والمسالم، المطيع والمتمرد،
المحترم والنجس،
وغيرهم وغيرهم من أنواع البني آدمين،
فيه صفات كتير أو أنواع بشرية
بتتولد وبتظهر في لحظات تاريخية معيّنة،
بسبب إن الظروف الاقتصادية والاجتماعية
بتشجّع على ظهورها.
وبيكمّل كلامه بإن احنا في العصر الحديث
بقى فيه شخصيتين مسيطرين على خيالنا،
هما شخصية "المستثمر"، وشخصية "المستهلك".
المستثمر دا، صديقي الإنسان،
هو الشخص اللي ماشي يعمل دراسات جدوى
ويحسب هيحط فلوسه فين
عشان تجيبله عائد كويس.
والمستهلك هو عاشق الـ"شوبينج"،
اللي عايز دايمًا يجيب الجديد والجامد،
ولمّا يقدَم يرميه، ويجيب غيره، وهكذا.
الشخصيتين دُول بقوا مسيطرين على خيالنا،
زي ما الراجل بيقول،
فبقينا نفكر في كل حاجة
من زاوية الاستثمار أو الاستهلاك،
حتى لو الحاجات دي
ما لهاش علاقة بالاقتصاد أصلًا،
زي العلاقات الشخصية مثلًا.
فتلاقي واحد، مثلًا، بيسأل نفسه،
"هل هيكون استثمار كويس
إن أنا أدخل علاقة معيّنة ولّا لأ؟
طب بالنسبة لعلاقاتي التانية الأقدم،
هل أدّت كل وظايفها،
وما بقتش محتاجها، ولّا لأ؟"
كأنك بتتكلم عن "موبايل" أو "لابتوب"،
مش عن بني آدمين!
أهو التعامل بقى مع الصداقة دي
بمنطق إنها مشروع استثماري
أو علاقة بتستهلكها وبترميها،
بيخلّيك طول الوقت باصصلها
وبتتعامل معاها بشك،
لأنك حاسس إنك ممكن تلاقي Deal أحسن،
لأنك تستاهل أحسن،
أو ممكن يبقى بيتضحك عليك
في العلاقة الحالية دي،
أو بتتعرض... للاستغلال،
وكمان، بيخلّينا نتعامل مع أصحابنا
كأنهم مُقدّمي خدمة،
عايزين نلاقي منهم الدعم والتفهم
في الوقت اللي نحبه،
ومش عايزينهم أبدًا
يقولولنا أي كلام ما يعجبناش.
كأنهم دباديب أو ناس وظيفتهم
يطبطبوا علينا ويحتوونا بس
وقت ما نكون محتاجين دا،
مش أشخاص ليهم مشاعر وأفكار مستقلة عننا.
مع إن ممكن استقلالهم دا،
وإنهم بيزعجونا بآرائهم أحيانًا،
يكون هو أصلًا أقيَم حاجة في علاقتنا بيهم،
لأنها بتمنعنا
من الانغماس في ذواتنا لحد الآخر.
"تود ماي" بيقول،
إن الطريقة اللي احنا بنفكر بيها في الصداقة
بقت متأثرة بمنطق المكسب والخسارة،
اللي هو بقى عنوان ولغة
للعصر اللي احنا عايشين فيه.
دلوقتي بقى العادي إنك تلاقي الـInfluencers،
والجماعة بتوع نصايح علم النفس اللي بنشوفهم
على الـ"سوشيال ميديا" دُول، بيقولولك،
من حقك تمشي من غير إبداء أسباب،
ومن حقك ترفض أي وضع مش مريحك،
ومن حقك تبعد، لو الصداقة بقت عبء عليك،
ومن حقك تلاقي دعم غير مشروط.
لكن لو جينا نرجع بالزمن شوية،
ونشوف نوعية النصايح اللي كانت بتتقدم زمان
بخصوص الأصدقاء برضه،
هنلاقي حاجة تانية خالص،
لدرجة إنها ممكن تصدمنا.
في "رسالة الصداقة والصديق"،
"أبو حيّان التوحيدي"
بيجمّع كل الروايات والأبيات،
اللي اتقالت عن الأصدقاء
اللي شافها في حياته تقريبًا.
بس مش دي المشكلة،
المشكلة إن جزء كبير جدًا من الكتاب
بيدور حوالين موضوع واحد،
الصبر على الصديق، واحتمال إيذائه،
وغض النظر عن أخطائه،
وإنك تدّيله فرصة واتنين وعشرة.
فبنقرا في الكتاب، مثلًا،
نصايح زي دي، بيقولّك،
صديقي الإنسان، "أبو حيّان التوحيدي" دا،
باين عليه كدا كان راجل "توكسيك"!
بيقولّك تغفر لأصحابك ذنوب كتير؟!
يا نهار أسود، يعني هقعد أغفرلهم
لحد امتى ولاد الكلب دُول؟!
طبعًا، مش شرط النمط
اللي بيعبّر عنه "أبو حيّان التوحيدي"،
اللي هو كان عايش
في القرن العاشر الميلادي، أو الرابع الهجري،
 هو دا نمط الصداقة المناسب لينا النهاردة،
كتاب "التوحيدي" برضه مليان شكوى
من تبدُّل حال الصحاب، ومن خبثهم وأسافينهم!
لكن اللي قصدي أقولهولك، صديقي الإنسان،
إنه ممكن ناس تانية في عصور بعيدة
تساعدنا نشوف جوانب للصداقة،
احنا ما بقيناش قادرين نشوفها النهاردة،
بسبب الأوهام اللي موجودة في ثقافتنا وتفكيرنا.
"أبو حيّان التوحيدي"
كان مدرك بالتأكيد إن الصداقة عزيزة،
وإيجاد صديق شيء صعب ومستعصي جدًا أحيانًا،
عشان كدا، كان بيشوف إنك تقدر
تتهاون مرة واتنين وعشرة،
عشان تحافظ على الصداقة دي.
احنا النهاردة،
بتأثير قوايم الأصدقاء على "فيسبوك"
والـ"فولوورز" بتوع "إنستجرام"،
وبسبب اعتقادنا
إن الصداقة بتنشأ في الفراغ، لوحدها كدا،
 بقينا متصورين إن تكوينها
أسهل وأقرب من أي وقت قبل كدا.
والنتيجة، إننا أحيانًا ممكن نكون قاسيين جدًا
في محاسبة أصدقائنا،
أو عند أول مشكلة،
بنقول عليهم "توكسيك"، وندوّر على غيرهم.
أعتقد يعني، والله أعلم، إن في المسألة دي،
عمك "أبو حيّان التوحيدي" هو اللي معاه حق.
طبعًا، في النهاية،
كل واحد فينا هو اللي بيحدد
يقدر يتعايش مع إيه،
وما يقدرش يتعايش مع إيه،
وامتى تتخلّى عن صحابك،
وامتى تتمسك بيهم، انت حر.
لكن المؤكد إن كلنا
محتاجين ناخد الصداقة بجدية أكبر،
وندرك إن أسباب كتير دلوقتي
بتخلّيها مُهدَّدة،
وإن دا من الأسباب الرئيسية في زيادة وحدتنا.
ويا ريت الموضوع يقف عند الوحدة بس.
يعني، فوق الوحدة
اللي احنا بقينا فيها، صديقي الإنسان،
خسارة الصداقة دي ممكن يبقى ليها معنى
بالنسبة للمجتمع كله،
مش بس بالنسبة لكل فرد فينا لوحده.
يعني مثلًا، هل عمرك فكرت، صديقي الإنسان،
 إن الصداقة هي العلاقة الوحيدة اللي بتنشأ
في المساحات
اللي بيغيب عنها القانون والسُلطة؟
أستاذة القانون في "هارفارد"، "ليا بلانكيت"،
بتلفت انتباهنا للفكرة دي،
بتقولّنا إن كل علاقاتنا
الدولة بتتدخل فيها وتنظمها،
يعني مثلًا، العلاقات الأُسرية
بتخضع لقوانين النَّسَب والمواريث،
العلاقات الزوجية
بتخضع لقوانين الجواز والطلاق والخُلع،
العلاقات العملية
بتخضع لقوانين العمل ولوايح مكان العمل.
كل العلاقات اللي بتدخلها،
صديقي الإنسان، وتخرج منها،
بتنظّمها قوانين ولوايح، ما عدا الصداقة،
بالعكس، دا يمكن الصداقة أصلًا
مش ممكن تنشأ غير في المساحات
اللي بتقع من القوانين واللوايح
في الثغرات اللي بتسيبها السُلطة،
واللي بنتقابل فيها
باعتبارنا متساويين، وأنداد لبعض.
فيه تيار طويل في الفلسفة الغربية،
بدأ عند "توماس هوبز"
كان شايف إنه في الثغرات دي،
في المساحات اللي القانون والسُلطة
مش بيتدخلوا فيها،
كل إنسان هيكون بيحاول إنه يدمر غيره،
أو يستغله أو يستفيد منه بأسوأ شكل ممكن.
لكن الصداقة بتقولّنا،
إنه لأ، فيه احتمال تاني خالص،
طريقة تانية نكون بيها مع بعض،
وبالشكل دا، الصداقة بتنشط خيالنا
لمّا بنفكر في المجتمع والسياسة،
عشان نتخيل عالم
ممكن العلاقة النبيلة دي تبقى هي أساسه.
 دا معناه إننا بقوة الصداقة،
ممكن يبقى عندنا صورة عن عالم مثالي،
أو مجتمع نقدر إننا نطمح إليه.
دا غير طبعًا، إنك بقوة الصداقة،
ممكن تكسب الـChampions League، 3 لـ4 مرات.
لكن اللي بيحصل في حياتنا دلوقتي هو العكس،
إيجاد الأصدقاء بيقى أصعب،
واحنا بقينا نتهاون في علاقتنا بيهم أكتر،
لأننا متصورين إنهم بقوا
أكتر وأسهل من أي وقت قبل كدا.
عشان كدا، صديقي الإنسان،
مغنيين المهرجانات فهموها صح،
عمرك خدت بالك قبل كدا،
إن مغنيين المهرجانات
مش بيتكلموا غير في موضوعين؟
أو بيتكلموا في مواضيع كتير، طبعًا يعني،
بس دُول أهم موضوعين،
الموضوع الأولاني، هو ازاي أنا جامد كدا؟!
والموضوع التاني، هو ازاي أصحابي باعوني كدا؟
الموضوعين دُول، في واقع الأمر،
هما نفس الموضوع،
لأن المهرجانات دي
موسيقى جاية من هوامش المدن،
أو الحتت اللي احنا بنقول عليها
"المناطق الشعبية"،
كأننا كلنا يعني مواليد "جاردن سيتي"!
اللي بيحصل في المناطق دي،
وفي كتير من هوامش المدن الكبيرة،
إن علاقاتنا الاجتماعية بتتحول بالتدريج
من النمط الريفي للنمط الحضري،
لأن المناطق الشعبية دي عادةً بتكون
مناطق ريفية بتحاول تندمج ببطء في المدينة.
في أثناء الاندماج دا،
فيه كذا حاجة بيحصلوا مع بعض.
أولهم، إن ثقافة الفردية بتزيد،
وبقى كل طرف بيقدّم مصلحته الفردية
على مصلحة المجموعة.
والتاني، إن العلاقات الاجتماعية بتبقى أضعف،
والمنافسة بين الناس بتبقى أكتر،
والتالت، إن المساحات الاجتماعية،
اللي طول الحلقة بنقول عليها دي
إنها ضرورية لبناء واستمرار الصداقة،
بقت تقلّ،
وبالتالي، الصداقة نفسها هي كمان بتروح.
وهي دي فعلًا،
الموضوعات الأساسية للمهرجانات،
الاحتفاء بالفردية، ورثاء الأصدقاء.
شُفت بقى "حمّو بيكا"
طلِع عميق ازاي، صديقي الإنسان؟!
"حمّو بيكا" طلِع راجل سوسيولوجي!
يعني، جايز كلنا محتاجين نغنّي
رثاء الأصدقاء دا، من قلبنا بجد،
 مش نتعامل معاه على إنه "ميمز" وحركات.
لكن طبعًا، يا حبذا لو نقدر كمان
نتجاوز مرحلة الرثاء دي،
ونحاول في حياتنا الشخصية
إننا نفهم التحولات اللي بتحصل للصداقة،
ونتمسك بالصداقة،
باعتبارها واحدة من أجمل العلاقات البشرية،
اللي مش عايزين نسمح لأي تغييرات
تاريخية أو اجتماعية إنها تاخدها مننا.
صديقي الإنسان، لو على الحلقة،
فالحلقة خلصت،
ولو على صحابك، يا ريت تقوم تسأل عليهم.
بالنسبة بقى لصحابي،
اللي بيشوفوا الحلقة دي،
ما حدش يسأل عليا، لو سمحتم، وتليفوني هقفله،
وسمّعني بقى حتة
"وداع يا دنيا وداع، على اللي باع وما كملشي"
لأ، بجد، صديقي الإنسان...
وداع بجد.
لمّا أقوم أشوف الواد "سامح" بيخبّط في إيه!
