1 منّه، 2 منّه، 3 منّه، 4 منّه،
5 منّه، 6 منّه، 7 منّه، تـ...!
8 ولّا 9 منّه؟!
"مستر (رضا)"،
احنا الأسبوع دا عملنا 300 ألف جنيه!
ليك منهم كام؟
زي ما اتفقنا، بس 5%.
أنا هآخد 200 ألف، وانت 100 ألف جنيه لوحدك!
خُد منهم 50، عشان انت صرفت على السِنّة!
شكرًا يا "مستر (رضا)"!
جدع ياد يا "موحة"، وأمين!
لعلمك، أنا حييتك تاني.
أنا كنت شايف فيك نبتة حلوة من زمان!
عشان كدا مسمّيني
على الـ"موبايل" بتاعك "(سامح) مشاوير"؟!
ياد، هو أنا جِبت حاجة من عندي؟!
هو دا الـ"جوب بايدن" بتاعك!
يا "مستر (رضا)"، احترمني شوية!
أنا الموظف المثالي في الشركة،
أنا ابن الشركة.
ما عشان ما فيش غيرك!
ويلّا قوم غور بقى،
عشان تعمل اللي قُلتلك عليه!
هي "نيجيريا" بتلعب ولّا إيه؟!
ماله الواد دا؟!
سيبك منّه.
وقولّي بقى إيه رأيك في الشغل دا بقى؟
آه، لسة شايف الإعلان.
عملت Application رديء!
بقيت ملك المزاج التكنولوجي؟!
دي فكرة ممتازة!
دا أحلى شغل وأحلى مبيعات!
ادّيني بس انت شهرين،
هأشتريلك العمارة دي، بـ"شلبي"، بأمه!
قلبتلي بيتي أجزخانة يا "رضا"؟!
طب كنت شاركني،
بدل ما الواد "سامح" بيشتغلك لوحده!
أجزخانة؟!
تقدر تسمّيها كدا "عطارة مُتدَوَّرة".
 - متطوِّرة.
- أيوة، بالظبط!
"أعشاب صحية للراحة والاسترخاء،
من خيرة أعشاب الطبيعة.
يُنصَح باستشارة طبيب."
اللي يعرف طبيب، يستشيره!
ولا، ولا، ولا،
انت الحوار بيبهوأ منّك يا لا!
انت بتوسّع شريحة العُمَلا
بطريقة غير موزونة!
الأرباح كدا هتعميك عن حقيقتك الوضيعة!
تسلم يا حبيب أخوك!
بس انت قصدك إيه؟!
قصدي إنك هتبقى حوت في مجالك،
وصيتك هيسمّع، والكلام هيكتر عليك،
ودا مش حلو علشانك!
طب تنصحني بإيه؟!
ترجع "رضا" بتاع زمان،
اللي كان عنده خطوط حمرا.
حمرا يا "سعدني"!
أنا لمّا صدّقت لقيت نفسي!
"آي آم ماجينجر"!
يا "مستر (رضا)"!
!Done
تمّت المهمة بنجاح!
عملت إيه؟
أنا جعلصتها في حقك أوي يا "مستر (رضا)"!
فضِلت واقف قُدّام باب شقتها،
وكأني بأتكلم في التليفون،
طلّعت التليفون، وبعلو صوتي قُلتلهم،
"لأ، (مستر رضا) مش عاجبه الكلام دا!
هيشتري عربيات تانية من (أجنس) تاني. خلاص!"
سمعِت صوتي، وطلعِت على صوتي على طول!
اصبر! اصبر!
شكلها بتتصل!
ألو!
هي العربية الزرقا اللي تحت دي بتاعتك؟!
أمّال لو شُفتي الحمرا؟!
إيه دا؟! انت بقى عندك حمرا كمان؟!
أمّال لو شُفتي بقى شقة "الزمالك"؟!
أنا عندي فيها "كيدز إريال"!
لم يجلب المال السعادةَ لأي رجُل.
ولن يجلب مُستَقبَله!
لأ، لأ، لأ، ما تقوليليش يا "رضا"،
قوليلي يا "بيبي"!
صديقي الإنسان، أنا ما بقيتش فاهم
حكاية إن اليومين دُول،
كل ما تكلم حد في مشاكلك، يقولّك،
"انت عندك Negative Mindset، وخلّيك إيجابي!"
هأخليّني إيجابي أعمل إيه يعني؟!
يعني، نفترض مثلًا،
أنا صحيت الصبح بدري، عملت Meditation،
وحاولت أغيّر نظرتي للحياة،
قبل ما أنزل من بيتنا
اللي في شارع "العشرين" في "فيصل"،
هل مثلًا مش هألاقي المجاري ضاربة؟!
ولا الشوارع زحمة؟!
ولا الناس بتتخانق في طوابير العيش؟!
ولا عوادم العربيات هتموتني؟!
الموضوع دا بيفكرني
بفيلم "جاءنا البيان التالي"،
لمّا كان "محمد هنيدي" شغّال مذيع،
ورايح يقابل الناس في راس السنة،
ولقى عم "سعيد" بيعوم في المجاري، فسأله،
قالّه، "تحب تقول إيه،
واحنا داخلين على الألفية التالتة؟"
فعم "سعيد" قالّه،
"هأقول إيه أكتر من اللي قاله (فريد الأطرش)؟!"
وقعدوا يغنوا سوا "الحياة حلوة"،
وبعدين، الراجل مات في المجاري!
أهو أنا حاسس برضه إن أنا هأموت في المجاري،
زي عم "سعيد" بالظبط.
بس اليومين دُول، بقى فيه "موضة" جديدة كدا،
إن حياتك ممكن تتغيّر،
لو اتمرنت يوجا أو اتنفست بطريقة مختلفة،
أو غيّرت طريقة تفكيرك، أو شربت "ماتشا"!
واحد صاحبي بقاله فترة بيحاول يقنعني
إن أنا ممكن أحلّ كل مشاكلي عند العطّار!
هو شخصيًا مثلًا،
بيروح للعطّار يقولّه، "أنا مفركش"
أو "عندي قلق" أو "اكتئاب"، أو "عايز أخس"،
يقوم العطّار يدّيله
خلطة الأعشاب المناسبة لحالته!
صديقي الإنسان، أنا بأهزر معاك،
العطّار مش بيعمل كدا!
بس دلوقتي،
فيه شركات بتعمل حاجات شبه كدا فعلًا!
شمع مُعطِّر وأعشاب تتشرب وأعشاب تتدخَّن
وأحجار تتلبس وكريمات تتدهن،
كل دا لتحسين الصحة البدنية والنفسية والمزاج،
وعلاج جميع أنواع الأمراض،
وعيوب الجسد والشَّعر المقصّف وجلب الحبيب!
وكل دا بيتقدّم تحت اسم "ثقافة العافية"،
أو الـWellness Culture،
وثقافة العافية دي قد تكون في بدايتها خالص،
أو في أفكارها الأساسية يعني، فيها جانب كويس،
لأنها بتدور حوالين محاولات البشر
إن هما يهتموا بنفسهم وصحتهم ونفسيتهم،
ويعملوا اللي يقدروا عليه
عشان يكونوا أحسن.
لكن في السنين الأخيرة،
بقت حاجة أكبر بكتير من كدا،
بقت صناعة ضخمة جدًا،
وحسب المؤرخة الأمريكية "دانييلا بلي"،
صناعة العافية دي،
اللي هي بتتكوّن من كُتُب ومحاضرات
ومنتجات مختلفة
للجسم والشَّعر والبشرة والنفسية،
وصل حجم سوقها في 2015
لحوالي 3.7 تريليون دولار،
وفيه تقديرات بتقول إن حجمه الحالي في 2023
بيوصل لحد 7 تريليون دولار.
فإيه يا ترى الأفكار
اللي بتقوم عليها ثقافة العافية دي؟
وازاي اتحولت لنزعة استهلاكية بالشكل دا؟
جذور ثقافة العافية دي، صديقي الإنسان،
بترجع للقرن الـ19،
ومرتبطة بمفاهيم جديدة نشأت في الوقت دا،
ليها علاقة بالوعي بالصحة
وبنظرة الإنسان لجسمه وعلاقته بالطبيعة،
"دانييلا بلي" بتشوف
إن كتير من أبناء الطبقة المتوسطة الأوروبية،
في آخر القرن الـ19،
كانوا بيشوفوا المجتمع الحضري الصناعي
على إنه مجتمع مُنحَطّ ومُدمّر للروح والجسد،
وإنه خلّاهم منفصلين عن الطبيعة
بشكل خطير جدًا،
خصوصًا، بسبب ظروف العمل في المصانع
وقُدّام الآلات لساعات طويلة
في ظروف ملوثة وغير صحية،
وفي الوقت دا، بدأت الأصوات تعلى
بإن الآلات والصناعة شيء غير إنساني،
وإنها بتدمر صحة الإنسان!
وزاد وغطّى على دا بقى،
إن الطب الحديث كان بيتطور بسرعة جدًا،
عشان يبدأ يتعامل مع الجسم البشري
بطريقة تقنية تمامًا،
كأن الجسم دا نفسه آله هو كمان.
والوضع دا خلق ضغوط كتير على الناس،
فبدأت تظهر محاولات للتفكير
في بدائل صحية مختلفة في كل جوانب الحياة،
عشان يرجع الإنسان
يستعيد علاقته مرة تانية بالطبيعة،
العلاقة اللي كان حاسس
إن المجتمع الصناعي دمرها.
فمثلًا، في الوقت دا،
نشر واحد اسمه "لويس كوهني" سنة 1891
كتاب "علم الشفاء الجديد"،
اللي حكى فيه عن صراعاته
مع الألم والأمراض المزمنة، وازاي اتغلّب عليها.
في الكتاب دا بيقول
إنه لف على الدكاترة لحد ما زهق،
وفي الآخر، خفّ بالجهود الذاتية،
وبيوصّي الناس
إنهم يلتزموا بمجموعة من الحاجات،
زي مثلًا، التعرُّض للهواء النقي،
والنظام النباتي الصارم،
وتبطيل السُكّر والملح،
واستخدام حمّامات البخار،
والغطس في ميّه ساقعة،
وإن دي الحاجات
اللي ساعدته إن هو يخفّ من المرض.
"كوهني" كان أصلًا بيشتغل نجّار
وما عندهوش أي تدريب طبي،
لكنه فتح عيادة، واتحول لرجُل أعمال كبير
في مجال الصحة والطب البديل،
زي الدكتور "عادل عبد العال" كدا عندنا!
وكتابه حقق مبيعات كبيرة جدًا،
واتّرجم لكذا لغة!
الراجل دا ما كانش
حالة فردية غريبة في الوقت دا،
وإنما كان تعبير عن روح العصر كله،
وعن تيار جديد بدأ يتشكّل،
التيار دا بيرفض الطب الرسمي،
وبيدوّر على طريقة تانية مختلفة
عشان يبني علاقته مع جسم الإنسان وصحته.
في الوقت دا برضه،
بتبدأ تظهر الأصوات المعارضة مثلًا للتطعيمات،
لمّا "ألمانيا" بتفرض قانون التطعيم الإجباري
ضد الجُدري في 1874.
بتحكيلنا المؤرخة الألمانية
"كلوديا هوير كامب"،
ازاي مجموعات من النشطاء
اعترضوا على القانون دا،
وبدأوا يفكروا برضه
في طرُق مختلفة للتعامل مع المرض.
ودي كلها كانت حلقات
في تطور فكرة الطب البديل،
اللي هو بيشكّل جانب واحد
من جوانب ثقافة العافية دي،
لكن الجوانب التانية كانت موجودة برضه.
يعني مثلًا، فيه حركة ظهرت في "أوروبا"
اسمها "إصلاح الحياة"،
كانت مكوّنة من شبكة من المنظمات
والرأسماليين الأوروبيين والناس الأغنيا،
أعضاء الحركة دي
كانوا بيجربوا أنماط حياة مختلفة،
كلها هدفها زي اسم الحركة كدا، إصلاح الحياة،
اللي كانوا شايفين إنها باظت
بسبب التقدم والصناعة.
فمثلًا، كانوا بيجربوا النظام الغذائي النباتي،
أو إن هما ياكلوا أكل نَيّ بس،
أو يلعبوا رياضة في الهوا برة البيوت،
أو يقعدوا يمارسوا نشاطاتهم اليومية
من غير هدوم خالص!
أو ياخدوا حمّامات شمس مثلًا.
وبعضهم كمان قاطع
العيش الأبيض والأكل المُصنَّع.
وكان مُفترَض إن أنماط الحياة دي،
تخفف الضغوط النفسية والقلق
اللي بتخلقه الحياة الصناعية الحديثة،
بالإضافة لتحقيق أهداف تانية مثلًا،
زي خسارة الوزن.
لأن الحركة دي برضه كانت بتحاول
تعالج مشاكل الناس الأثريا والمترفين،
اللي عندهم مشاكل
زي الخمول والإسراف وقلة الحركة.
حركة زي "إصلاح الحياة" دي
لعبت دور كبير جدًا
في إعادة تعريف فكرتنا عن الصحة،
فبدل ما تبقى الصحة هي إن الواحد مثلًا
يبقى ما عندهوش مرض خطير وخلاص،
بقت الصحة أسلوب حياة كامل ومترابط،
وشامل لصحة الجسم والنفس مع بعض.
والحركة كمان غيّرت
شكل علاقتنا بالجسد والجمال،
فبدل ما كان الجسم العضلي المتناسق
بتاع التماثيل اليونانية والرومانية دا
محجوز للآلهة والأبطال والأساطير،
بقى هو دا الجسم
اللي بيعبّر عن الكمال الإنساني،
وهو دا الشكل
اللي كلنا محتاجين نسعى عشان نحققه.
المفروض بقى، صديقي الإنسان،
بحسب المؤرخ الألماني "مايكل هاو"،
إن الثقافة دي
وهي بتدوّر على الكمال الإنساني،
خلقت إحساس دائم عند الناس بالنقص!
والحاجة للعمل المستمر
عشان يوصلوا للحالة المثالية دي،
سواءً على مستوى الجسم
أو على مستوى الصحة النفسية.
وبسبب دا، كان سهل جدًا إن الثقافة دي
تتحول بسرعة هي كمان لنزعة استهلاكية،
ودا اللي حصل فعلًا في القرن الـ20.
ثقافة العافية اعتمدت على خوف البشر
من الضغط والمرض والموت،
وحتى الخوف الأبسط من إننا نبقى مُرهَقين،
أو إن شكلنا يبقى مُرهَق
حتى لو احنا في الحقيقة مش مُرهَقين،
واستغلّت الخوف دا
لتسويق نصايح وكُتُب ومنتجات
وأنظمة صحية وعلاجات بديلة.
عشان كدا، الممرضة الأمريكية "ماري كامبل"
بتقول في سنة 1924،
في المجلة الأمريكية للتمريض،
إن الصحة في الوقت الحالي بقت سلعة،
وإن علاقة الطبيب والمريض
اتحولت لعلاقة بين تاجر ومستهلك.
وبقى كأن ثقافة العافية بتقول للناس
إنه عن طريق الاستهلاك
هتوصلوا لصحة أحسن،
وبعدين هتقدروا تحققوا ذاتكم وتنجحوا.
في أواخر الخمسينات،
انتشر أخيرًا مصطلح العافية، أو الـWellness،
على إيد الدكتور "هالبرت دن"،
اللي هو يُعتبر الأب الروحي للحركة،
واللي كانت كتاباته
بتردد نفس أفكار ومخاوف القرن الـ19.
الراجل دا كان بيعرّف العافية إنها...
وأخيرًا، مع نهاية القرن الـ20،
شخصيات مشهورة وإعلاميين كبار ساهموا
في نشر الثقافة دي بصورة ما حصلتش قبل كدا،
زي مثلًا دكتور "أوز"،
مقدّم البرامج الطبية المشهور،
وزي "أوبرا وينفري"، اللي هي ممكن
تبقى أشهر شخصية تليفزيونية في التاريخ!
اتنين زي دُول فرقوا جدًا
في انتشار ثقافة العافية بين الناس
في الفترة
اللي احنا عايشين فيها دلوقتي.
واللي ساعد في كدا إن بدايات القرن الـ21
كانت بتشترك في حاجات كتيرة
مع نهايات القرن الـ19...
زي التطورات التكنولوجية السريعة جدًا،
والتركيز الشديد للثروة،
وانعدام الأمان الوظيفي عند الناس،
وكلها حاجات بتجيب معاها
خوف وتساؤلات مستمرة،
بخصوص المكانة الاجتماعية
وبالتالي كمان، بخصوص الجسد.
واحد من أسباب انتشار ثقافة العافية
اللي بنقول عليها دي،
راجع لفشل الطب الحديث
في إنه يجاوب على أسئلة الإنسان ومخاوفه
بخصوص الحياة والموت.
الفكرة دي بيناقشها الجرّاح
والباحث في الصحة العامة "أتول جواندي"،
في كتابه "لأن الإنسان فانٍ"،
بيحكي "جواندي" في كتابه
عن ممرضة قابلها اسمها "سارة"،
شغلتها هي رعاية المرضى الميئوس من شفائهم،
لمّا بتكون حياتهم خلاص، على وشك إنها تنتهي،
وبيكون قُدّامهم فترة قصيرة ويموتوا،
يعني مثلًا، 6 شهور أو أقل.
"سارة" دي بتكون مسئوليتها إن هي تساعدهم
يموتوا بشكل مريح وكريم بقَدْر الإمكان،
ويُستحسن كمان في بيوتهم،
مش في مستشفى أو دار رعاية،
وفي الفترة دي،
بتساعدهم يحققوا أي أحلام كبيرة كانت عندهم،
يعني مثلًا، هواية كان نفسهم يجربوها،
أو يبقوا شاطرين فيها قبل ما يموتوا،
أو حفلة لجواز حد من عيالهم.
بتقول "سارة" إن الطب
بيضحي باحتياجاتك وإرادتك وحريتك،
وبيسيطر عليك تمامًا، في سبيل إن هو يدّيك
يوم أو يومين أطول في حياتك بعدين،
أو في سبيل إن هو يأخّر عنك الموت شوية،
لكن اللي هي بتعمله
إنها بتحاول تقدّم للمرضى بتوعها
أفضل يوم ممكن دلوقتي، في اللحظة دي،
بغض النظر عن اللي هيحصل في المستقبل.
"سارة" دي ممرضة متخصصة
في حاجة بيسمّوها "الرعاية التلطيفية"،
لأن هدفها تلطيف آثار المرض قبل الموت،
مش محاولة علاجه،
وبيقول "جواندي" إنه اتعلم منها
دايمًا يسأل المرضى بتوعه أسئلة بسيطة،
لكنها مهمة جدًا
في فهم أهدافهم واحتياجاتهم في الحياة،
خصوصًا، لو كانوا مُصابين
بأمراض حرجة أو خطيرة زي السرطان مثلًا،
وبدل ما بقى بيدّيهم الحقايق المجردة
والخيارات الطبية المتاحة اللي ممكن يعملها،
بقى مهتم يسمع منهم هما محتاجين إيه،
وهل يفضّلوا إن هما يقضّوا أيامهم الأخيرة
في محاولة مؤلمة للعلاج،
مش هتوصّل لحاجة في الآخر؟
ولّا يقضّوها في هدوء ومن غير ألم؟
ويحاولوا يتصالحوا مع الموت،
بدل ما يدخلوا ضده
في حرب يائسة ما لهاش أي داعي!
"جواندي" بيقول إن دا
خلّاه يفهم ازاي دوره كطبيب
ممكن يتحول من واحد بيبيع سلعة
وبيقدّم اختيارات مختلفة للناس ينقّوا منها،
لأنه يبقى بيستخدم معرفته الطبية دي
عشان يساعد الناس
تحقق رغباتها أو أمانيها في الحياة،
وسط المرض والألم.
وبيحكيلنا مثلًا،
عن واحدة من مرضاه، كانت مدرّسة بيانو،
وبتعاني من سرطان متقدم في الحوض،
انتشر كمان في الكبد،
كان "جواندي" بيتناقش معاها
وبيقولّها إن التدخلات الجراحية ممكنة،
وإنه فيه حاجات ممكن يجربوها،
زي مثلًا، إنه يدّيها
علاج كيماوي تاني بجرعات عالية،
بس لأن كل الحاجات دي في الآخر
مش هتخلّيها تتعافى برضه،
ففيه مسار تاني خالص، وهو إنها تفضل مرتاحة،
وتتلقى الرعاية
من غير أي تدخلات جراحية أو كيميائية،
وتاخد بس مُسكِّنات عشان الألم.
المريضة اللي كانت عارفة
إن هي هتموت في الحالتين،
قدرت تتشجع
وتعبّر عن رغباتها ومخاوفها في الحياة،
يعني قالت مثلًا، إنها خايفة تحس بألم أكتر،
وخايفة تفقد كرامتها بسبب المرض،
وخايفة ما ترجعش البيت تاني قبل ما تموت،
لأن فيه ناس عايزة تشوفهم.
"جواندي" بيقول إن الأسئلة دي
خلّته عارف بالظبط المريضة دي محتاجة إيه،
وبعدين، حوّلها على "سارة"،
اللي هي نفس الممرضة
بتاعة الرعاية التلطيفية دي،
ودا كان اختيار أحسن بكتير بالنسبة للمريضة،
اللي حست إنه عدّى وقت طويل جدًا
على آخر مرة عاشت فيها يوم هادي ومريح،
بدأت المريضة دي فعلًا
سكة الرعاية التلطيفية،
ولقت نفسها عندها طاقة
إن هي تدّي دروس بيانو،
حتى وهي عارفة إن هي هتموت،
ودا بس لمجرد إن هي تقبّلت الموضوع،
وتصالحت مع فكرة النهاية.
"جواندي" بيقول إن الطب الحديث
فشل في إنه يستجيب
لمخاوف الناس وقلقهم من الموت،
لأن الطب الحديث نفسه مش متصالح مع الموت،
بيحاول بكل الطرُق
إنه يعمل كل الإجراءات الطبية الممكنة،
حسب البروتوكولات بتاعته،
واللي بعضها أحيانًا
ممكن يبقى مهين أو مؤلم جدًا،
أو مش بياخد في اعتباره كفاية
رغبة المريض نفسه،
وإن الطب مش بيدّي المساحة للتخيل،
ولا بيسمح للأطباء يحاولوا يتخيلوا
احتياجات الإنسان الفعلية ولو للحظة،
من كتر ما هما مشغولين بالمعرفة التقنية
وبالسيطرة على المرض.
الوضع دا،
هو برضه اللي استغلّته ثقافة العافية،
لأنها تقدّم نفسها كبديل للطب الحديث
يكون مهتم بالإنسان بصورة أكثر شمولًا.
الكاتبة الأمريكية "جيسا كريسبين"
بتتكلم عن الفكرة دي أكتر،
وبتقول إن الطب فشل كمان
في فهم الاختلافات بين الرجالة والستات،
وعشان كدا أفكار ثقافة العافية
قدرت إن هي تنتشر أكتر وسط الستات،
اللي عانوا من كون الطب
مش قادر يتجاوب مع احتياجاتهم.
"جيسا كريسبين" بتضرب مثال
بالولادة الطبيعية والقيصرية مثلًا،
بتقول إن الولادة في "أمريكا" مُكلّفة جدًا،
وكمان مميتة، لأن نسب وفيات الستات
في أثناء الولادة في "أمريكا" عالية جدًا،
غير إن الدكاترة بيفضّلوا الجراحة القيصرية
مش لمصلحة الأم خالص،
ولكن لأنها حل أريح وأنسب
ومُربِح أكتر للدكتور.
بسبب العلاقة المضطربة دي بين الطب والستات،
ثقافة العافية خلقت صناعة فرعية كاملة
متمحورة حوالين الولادة الطبيعية
في البيت مثلًا،
من غير مرواح المستشفى أصلًا،
والاعتماد على الداية، زي أيام زمان كدا،
اللي هي الست اللي بتولّد يعني،
أو القابلة زي ما بيسمّوها.
باعتبار إن دا صحي أكتر،
وأقرب لطبيعة وجسد ونفسية المرأة.
وضيف على دا بقى
مفردات ومفاهيم وكمان منتجات بتعزز الفكرة دي،
ووصفات طبيعية وكُتُب ونصايح،
وطبعًا الدايات نفسهم،
اللي بيشتغلوا وبيدّوا تعليمات
متعلقة بالولادة الطبيعة.
جزء كبير من جاذبية ثقافة العافية
هو رفض الناس لسُلطة الطب
وبحثهم عن بديل ليه،
ودا بيعبّر عن الأزمة
في علاقة الناس مع المؤسسة الطبية،
وبيخلّي كتير من مفاهيم
ونصايح ثقافة العافية ومنتجاتها،
أقرب للعلم الزائف أو الـPseudoscience،
اللي هي حاجة عاملة نفسها علمية،
بس هي في الحقيقة هجص!
الشركات دي بتقدّم منتجاتها
على إنها مُثبَتة علميًا،
أو مبنية على حقائق علمية،
لكنها مش بتكون دراسات حقيقية،
أو بتكون مش مستوفية للشروط المطلوبة
لأنها تبقى حقايق علمية،
وفي كتير من الأحيان،
بتكون المنتجات اللي بتقدّمها
على إن ليها فوايد صحية،
مش معتمدة على الجهات الصحية الرسمية.
الشركات دي استغلّت الأزمة مع الطب،
عشان تقدّم منتجاتها،
لكن في نفس الوقت، حافظت على مظهر علمي مزيف
للحاجات اللي بتقدّمها دي،
عشان تستمد من العلم السُلطة والشرعية،
ودا بيكون عن طريق
استخدام أطباء متخصصين في الدعاية بتاعتهم،
أو الاعتماد على دراسات هامشية
في مجالات علمية ضعيفة،
ودا بيخلّي العلم الزائف يبان كأنه حقيقي.
وبنشوف دا مثلًا، في منتجات شركة Goop
المتخصصة في منتجات العافية،
اللي بتروّج مثلًا
لأن الواحد ياخد حقنة بلازما،
متاخدة في الأصل من دمه،
عشان دا هيدّي بشرته نضارة وإشراق
وهيخلّيها صحية أكتر،
أو الـTampons بتاعة الستات،
اللي بتتجاب من الصيدلية عادي، دي بتكون سامة،
ولازم يشتروا الـTampons بتاعة Goop،
اللي ما فيهاش مواد كيميائية خطيرة.
أو إن ممارسات اليوجا في التلج مثلًا،
هتساعدك تخفف من السرطان
أو تحميك من الإصابة بيه!
ورغم إن بعض المنتجات اللي بتتباع
ممكن يبقى ليها فوايد فعلًا،
لكن العلم الزائف
بيبالغ جدًا في فوايدها الصحية.
فمن أمثلة دا برضه،
المبالغة في فوايد الأعشاب،
زي ما بتعمل شركة Goop كدا مع الأشواجندا،
اللي هي نوع من أنواع الأعشاب
المُستخدَمة في الطب الشعبي الهندي.
العلم الحديث له سُلطة كبيرة
في خيال الإنسان المعاصر،
لأنه وعدنا بالخلاص من المعاناة،
وقدّم نفسه كبديل عن الدين
والمعتقدات والتصورات الروحانية،
لأنه بيشوفها كلها غير عقلانية،
لكن في نفس الوقت،
الإنسان ما لقاش الخلاص دا،
وما لقاش إجابة على خوفه من الموت أو المرض،
فكان الحل هو العلم الزائف،
اللي بيستخدم سُلطة العلم،
لكن بيسد حاجة الإنسان
للإجابة على الأسئلة الكبيرة اللي من النوع دا،
خصوصًا، في العالم الغربي،
لأن الدين هناك
ما بقاش يلعب دور كبير زي زمان.
صديقي الإنسان، من فترة طويلة جدًا،
وعدتنا ثقافة العافية
إنها هتخلّي الإنسان أحسن،
بإنها تعتبره مشروع ممكن يوصل للكمال،
لكن دا يا إما بيغرز
إحساس بالنقص وكراهية الذات،
يا إما الإحساس بالتفوق على الآخرين،
والإحساس دا بيزيد مع القدرة المادية،
إن دايمًا الإنسان
يقدر يعزز إحساسه بنفسه وتفوقه،
لأنه قادر يشتري منتجات
تخلّي بشرته أنعم، أو لبسه أحسن،
أو يبقى جسمه شبه الأجسام
اللي بتتقدّملنا طول الوقت
على إنها مثالية وصحية،
واللي بتخلقه الأفكار دي
إنها بتزوّد الضغينة والكره،
وبدل ما تساعدنا نعيش فعلًا حياة صحية
كلنا كمجتمع مع بعض.
يمكن دا أصلًا عكس أي ممارسة روحانية
بتنادي بيها أي ثقافة أو دين
في تاريخنا البشري كله،
إن العبرة في النهاية بأفعال الشخص وسلوكه،
وإن قيمته بتتحدد بقُدرته على خدمة الآخرين،
فيمكن، صديقي الإنسان،
محتاجين ناخد بالنا من إنه صناعة زي دي،
بتستغل خوفنا الشخصي
وبتلعب على عدم إحساسنا بالأمان تجاه نفسنا،
والحل، إننا نعزز محبتنا لنفسنا،
ومحبتنا لأجسامنا وتنوعنا واختلافنا،
وإن العافية الحقيقية مش هتتحقق
بإنكار الواقع والانفصال عنه،
لأ، هتتحقق بإننا نعترف لنفسنا ولغيرنا
بأد إيه الواقع صعب ومؤلم
وسايب آثار نفسية مهولة على صحتنا وأجسامنا،
وإن الألم دا جزء أساسي
من تجربة الحياة في العالم،
زي الموت اللي ما فيش طريقة نتجنبه بيها،
بكل المعاناة والألم اللي بيسبّبه،
سواءً للشخص اللي بيموت أو للي حواليه.
تقبُّل الحقايق دي
هو أول خطوة على طريق العافية الحقيقية،
مش بتاعة نضارة البشرة والشباب الدائم،
لأ، بتاعة فهم العالم
وقبوله بشجاعة ورضا.
أيوة يا حبيب أخوك!
جيت في وقتك يا محترم.
يلّا، مع السلامة انت بقى، صديقي الإنسان.
