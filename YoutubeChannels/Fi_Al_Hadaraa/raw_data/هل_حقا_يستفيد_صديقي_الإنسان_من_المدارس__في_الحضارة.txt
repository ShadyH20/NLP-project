والله ما كانش له لزوم التعب دا يا ست أم "ميدو"!
اتفضل يا مستر، دا بسكوت بالينسون.
لمّا تنورنا كدا وتيجي لـ"ميدو"، هعملّك زيه.
آه! يعني، انتي اللفة دي كُلّها،
عشان أطلع أشرح لـ"ميدو" وصحابه دروس خصوصية؟
مش انت قُلت
إن انت بتاع فلسفة وبتعرف تشرحها؟
ما كنا قفلناه الموضوع دا يا "أم ميدو"!
قلتلك إن أنا ما ليش في المناهج.
اشتري منها بقى، ما تبقاش قاطع زرقك كدا!
لأ، لأ. أنا مقدرش أستحمل
الواد دا وصُحبته 3 دقايق على بعض!
صُحبته؟ ما كنتش أعرف إن انت "بومر" أوي كدا!
أُمّال انتم مسميين بعض اليومين دول
إيه بقى يا حبيبي؟
اسكت يا واد! لأحسن تسقط
وأنا مش حِمل مصاريف المستر بتاعك!
واد يا "ميدو"،
هو انت المستر بتاعك بياخد كام؟
مستر "مجدي"؟! بياخد 500 جنيه.
في المجموعة؟ ليه؟ مستر "مجدي يعقوب"؟
500 جنيه على الراس!
ما أنا بقولّك كدا من الصُبح.
اتفاهم كدا وخُد وادّي منّي في الكلام
واحنا نقسم البلد نُصّين.
لأ، نقسم البلد نُصّين إيه؟
دا كدا تبقى حرب أهلية، لا سمح الله!
بتقول إيه؟!
واد يا "ميدو"، إلا انت صحيح في مدرسة إيه؟
"أحمد الشربيني، ثانوي، بنين".
"أحمد الشربيني" بتاعنا؟
لأ، لو "أحمد الشربيني" بتاعنا،
فالواد دا هو وأصحابه واقفين عليا بـ500 جنيه.
أيوة كدا! قوم يا واد.
واد يا "ميدو"،
أنا ما ليش في الشغل البسكوت أبو ينسون دا.
- بسكوتتي تحضَر!
- وَجَب!
يلّا يا "ميدو".
500 جنيه في الحصة؟!
يعني أنا كدا مش محتاج أكتر من حصة واحدة،
عشان أصلح الباب داهو!
صديقي الإنسان، فاكر أيام المدرسة،
وشقاوة المدرسة، وحصص الألعاب؟
إلا انت صحيح، كنت بتنُط من على سور المدرسة؟
عُمرك ما نطّيت من على سور المدرسة؟
صديقي الإنسان، انت ما بتردش عليا ليه؟
والله نفسي أفتح المداخلات
وأسمع صوتك، صديقي الإنسان!
أنا عايز أسألك سؤال بقى، وفكّر معايا فيه.
وبالمناسبة، فيه واحد قالّي مرة،
"أفكر معاك ليه؟ ما انت ما تفكر انت
وتيجي تقول اللي انت فكرت فيه على طول!"
أقولّك، "لأ، صديقي الإنسان،
بطّلناها الشغلانة دي."
أنا مش هقول أفكاري قدامك تاني، صديقي الإنسان.
عشان انت Judgemental، وأنا مش حِملك.
احنا من هنا ورايح، هنفكر سوا.
السؤال بيقول، هو إيه لازمة المدرسة؟
ليه أمك، صديقي الإنسان، كانت بتصحيك
كل يوم بضرب الجِزَم، عشان تلحق المدرسة؟
لو سألنا أمك، صديقي الإنسان،
هتكون إجابتها إنها كانت بتعمل كدا،
عشان انت تتعلم وتبقى حاجة.
طبيعي، أول شيء يخطر في بال أي حد،
لازمة المدرسة هي التعليم.
طب، هو انت اتعلمت، صديقي الإنسان؟
فاكر حاجة من الجغرافيا،
غير مضيق جبل "طارق"؟
اللي انت فاكره، عشان كان ليك واحد صاحبك
اسمه "طارق" دايماً "متضايق".
وبعدين، ما انت دلوقتي، صديقي الإنسان،
تقدر تتعلم أي حاجة من على النت.
وفيه أبهات دلوقتي، ما بيدخلوش عيالهم المدرسة،
وبيعلموهم كل حاجة في البيت، لحد الكُلّية.
فانت بتروح المدرسة،
تتعلم تجمع وتطرح وتضرب وتقسم.
فكان الاعتقاد الشائع، وقتها،
إن التعليم مكانه المدرسة،
والتربية مكانها البيت.
الأجانب خدوا بالهم من حاجة،
وهي إن العيال بتطلع متعلمة.
يعني، أوقات فعلاً.
وإذاً، المدرسة دي،
واضح إنها بتعمل شغلها كويس.
بس المشكلة،
إننا جينا نظبّط الجاكتة، البنطلون ضرب!
تقولّي، "ازاي؟"
أقولّك، "العيال طلعت متعلمة،
بس في نفس الوقت، طلعوا مش متربيين!
قلالات الأدب، بيتنمروا على بعض."
لأن التعليم ليه مناهج،
اشتغل عليها مدرسين أفاضل،
ومتخصصين في كل المجالات.
إنما التربية، أبوك وأمك،
على الله حكايتهم، صديقي الإنسان.
بيربوا بالبركة!
وبعدين، اكتشفوا إن العيال في المدرسة
خلقوا ما بينهم عالم
له أعراف وقوانين خاصة بيهم هما.
الأهالي ما لهومش سيطرة عليها.
لمّا أهاليهم دخّلوهم أولى ابتدائي،
كان اسمهم "محمد" و"محمود"،
زي ما أبوهم وأمهم سمّوهم.
وصلوا ساتّة ابتدائي،
بقى اسمهم "نونّا" و"تورسيد".
الله! العيال بتتغير من ورانا!
فلمّا النظام التعليمي بيبقى قوي وراسخ
في أغلب دوَل العالم،
الأهالي بدأت تعتمد على المدارس
في موضوع التربية دا كمان، مش بس التعليم.
بس دا ما كانش عشان المدارس
عندها قدرة أكبر على تربية العيال،
لأن المدارس، صديقي الإنسان،
بيكون فيها عدد أطفال كبير جداً،
مفيش نظرية تربوية واحدة،
تقدر تستوعب شخصياتهم واختلافاتهم.
لكن عشان المدارس زوّدت تدريجياً،
وعلى مدار عقود طويلة،
عدد الساعات اللي بتاخدها من يوم الطفل،
العيال بقوا يقضوا وقت أكبر في المدرسة،
دا غير الدروس الخصوصية، اللي بعد المدرسة،
ودا بيخلّيهم عايشين أكتر
مع عوالم المدرسة أغلب اليوم.
والعالم دا بيأثر
على سلوكهم وشخصياتهم بشكل كبير.
فبقت التنشئة والتربية
رُكن مهم من أركان المدرسة.
حصص رسم بقى، ودين،
ومدرّسين ألعاب، وأخصائية اجتماعية.
طبعاً، صديقي الإنسان،
يعني، دي مدارس ملح الأرض،
إنما فيه مدارس تانية، كان فيها
أنشطة تربوية وفنية أكتر ثراءً من كدا بكتير.
أنا مرة سمعت إن فيه واحدة بتشتكي
من إن صاحبها خانها وهي صغيرة في المدرسة،
وبتقول إنها قفشته
بيلعب مع صاحبتها على الـPool.
عرفت بعد كدا إن الـPool دا، صديقي الإنسان،
اللي هو، أعزّكم الله، حمام السباحة!
صديقي الإنسان،
طبعاً انت مش مهتم بموضوع الخيانة دي دلوقتي،
أكتر ما بتفكر
إن المدرسة بتاعتها كان فيها Pool،
وأنا المدرسة بتاعتي
كانت بتطل على الترعة الباسوسية.
صديقي الإنسان، احمد ربنا!
فيه ناس ما كانتش لاقية تعليم أصلاً!
ما تبقاش جاحد، صديقي الإنسان!
وسط كل الفوضى دي، بدأت تتشكّل بعض الاتجاهات
في نقد مؤسسات التعليم الحديثة.
واحد من أهم النقاد دُول،
هو الفيلسوف والقس النمساوي "إيفان إيليتش".
"إيليتش" دا، صديقي الإنسان،
قدّم مفهوم صعب شوية،
في كتابه، "مجتمع تقليص النزعة المدرسية"،
اللي يُعتبر أول كتاب لـ"إيليتش"،
واللي بدأ منه مشروع طويل
في نقد الحداثة ومؤسساتها،
زي "ميشيل فوكو" بالظبط،
اللي اتكلمنا عنه في حلقة قبل كدا.
رغم إنه ما كتبش
عن السجون والمصحات النفسية زي "فوكو"،
لكنه كتب عن الطب والطاقة والنوع الاجتماعي
والشغل بكل أنواعه، ومواضيع تانية كتير.
وكان قصده بالمفهوم دا إننا نراجع الدافع
اللي بيخلّينا نودّي العيال كل يوم المدرسة.
لأنه كان شايف إن فرض التعليم الإلزامي
على الأطفال في المدرسة بشكل يومي،
أثّر بشكل كبير على الطريقة
اللي الإنسان بيتعلم وبيتربى بيها
في المجتمعات الحديثة النهاردة
زي إنه دايمًا يبقى معتمد
على فهم المدرّس في المدرسة
عشان يفهم اللي بيتعلمه.
ولو مفيش مُدرّس هيعلمه،
مش هيقدر يتعلم حاجة لوحده.
وعلى الأساس دا،
"إيليتش" كان بيحاول يتخيل مجتمع،
الأطفال فيه ما بيروحوش المدرسة كل يوم،
زي ما بيحصل، عشان يتعلموا.
بيقول في الكتاب دا، إن الأطفال
بيفضلوا يروحوا المدرسة لعدد كبير من السنين،
وفي أغلب شهور السنة،
ولعدد طويل من الساعات،
ودا وقت كافي جداً إنه يخلّي المدرسة
تبقى بتعلّم حاجة تانية
أكبر من الـScience والـMaths.
المدرسة بتعلّم الأطفال الانضباط.
صديقي الإنسان،
هو الانضباط دا مش حاجة كويسة؟
طب عم "إيليتش"
بيقول الكلام دا وهو زعلان ليه؟!
ما يتعلموا الانضباط!
"إيليتش" بيقول إن المدرسة بتخلّي الأطفال
يخلطوا ما بين العملية والجوهر.
يعني إيه بقى الكلام دا؟
يعني، الطفل مثلاً بيبقى عنده مدرّس كيميا،
دي العملية اللي حصلت.
جوهرها بقى، إنه يتعلم منه الكيميا ويفهمها.
العملية إنه نجح وخد شهادة،
وجوهرها إنه يبقى فاهم
اللي هو كتبه في الامتحان دا واستفاد منه.
إذاً، المدرسة في رأي "إيليتش"،
مش بتعلمنا لغات وعلوم ودراسات،
لكن أساسها التربوي،
هي إنها بتعلمنا نحترم المؤسسات أكتر وأكتر.
تحترم إن فيه حاجات اسمها امتحانات،
وتحترم مواعيدها، وتذاكر المنهج، أياً كان شكله،
وتكتب الإجابة الصح،
حتى لو مش فاهمها، عشان تنجح.
وحتى لو كنت غاششها ومبرشمها!
انت كدا احترمت العملية!
هما قالولك فيه منهج وامتحانات وبتاع،
انت قُمت جاي مبرشم القوانين
على ضهر الآلة الحاسبة،
ودخلت امتحنت، فنجحت وخدت شهادة.
فكدا الأطفال نجحت في المدرسة.
العملية تمّت، Mission Complete!
طب الجوهر بقى، إن هما يتعلموا، حصل؟
ما ممكن يكونوا اتعلموا برضه عادي،
بس بيبقوا عارفين جوا نفسهم
إنهم ما نجحوش عشان اتعلموا،
أد ما هما نجحوا،
عشان احترموا مواعيد الامتحانات،
ولمّوا المنهج في الوقت المناسب.
ففي نظر "إيليتش"، هما اتعلموا
إنهم يستّفوا ورقهم بس، مش أكتر.
والأساس التربوي اللي في المدارس دا،
هو اللي بيخلّيك بعد كدا
تروح الشغل اللي انت كارهه، كل يوم،
ومش قادر تستحمله دا،
لحد ما تنقل منّه لشغل جديد.
اللي هو الانضباط اللي قُلنا عليه.
بس المدارس، مش بس بتعلّم العيال الانضباط،
دي من الأصل بتعرّفهم إيه هو المجتمع
وازاي يعيشوا فيه.
ودا لأن المدرسة هي نموذج مُصغّر للمجتمع،
مجتمع على الضيّق كدا،
بتعلّمهم دا عن طريق حاجة
التربويين بيسموها المنهج الخفي.
المنهج الخفي دا، هو كل حاجة تانية
بتتعلمها في المدرسة برة المنهج المُقرّر.
يعني، صديقي الإنسان، مش قصدي الأنشطة،
اللي هي زي الإذاعة المدرسية دي،
ولّا الاشتراك في مسابقة العباقرة.
لأ. قصدي العلاقات اللي بتحصل
خلال التجربة التعليمية على بعضها.
زي العلاقات
اللي بين المدرّسين وإدارة المدرسة،
واللي الأولاد بيفهموا منها
يعني إيه مدير ويعني إيه ناظر.
زي الحياة الاجتماعية
اللي بيعيشها الطلبة كل يوم،
لمّا شِلّتك في الفصل، مثلاً، دخّلتك تحدي
إنك تشرب سيجارة
في حمّام المدرسة في إعدادي، مثلًا.
ولّا المراقب، لمّا خلّاك تفتن على صحابك
اللي بيغشوا في امتحان العربي.
أهو انت في الحالة الأولى،
لمّا شربت سيجارة في حمّام المدرسة،
ما كانش الموضوع إنك خرمان.
انت كنت بتتعلم طريقة
من طرُق تحدّي السُلطة، تخيّل؟
وفي الحالة التانية،
لمّا فتنت على صحابك اللي بيغشّوا،
كنت واقف في صفّها.
وقيس على المواقف دي كتير بقى.
فانت يوم ورا التاني،
بتلاقي إنك انت اتعلمت في المدرسة،
حاجات يمكن أهلك
ما كانوش عايزين يعلّموهالك أصلاً،
زي إنك تشرب سجاير أو تفتن على الناس.
دا كلام، صديقي الإنسان؟!
صديقي الإنسان،
أبوك الناس كلت وشه في الشارع،
بيشتكوله منك،
كل ما يشوفوه، يوقفوه يشتكوله منك!
التربوي الأمريكي والمدرّس السابق "جون تايلور"
بيقول في كتابه،
"المنهج الخفي في التمدرس الإلزامي"،
"إن المدرسة ما هي إلا عقوبة سجن لمدة 12 سنة،
ما بنتعلمش فيها إلا نهج العادات السيئة."
وبيقول، "أنا عارف دا، عشان أنا درّست في مدارس،
وخدت جوايز على التدريس."
القيَم الاجتماعية
اللي بنتعلمها في المدرسة دي.
أهم من كل الامتحانات والمواد
اللي انت امتحنت فيها كل السنين.
لأنك ممكن تنسى كل المواد دي،
لكن القيَم دي، هتترسخ جواك من وانت صغير،
لوقت طويل أوي في حياتك.
لأن المدرسة، صديقي الإنسان،
هي مجتمع كل أفراده أنانيين.
الأطفال كائنات لسة في بداياتها
في تعلُّم التعاطف في الحياة، مش مولودين بيه،
وبالتالي، لو فيه طفل عنده مشكلة من أي نوع،
الأطفال أصحابه في المدرسة،
مش هيرحموه تريقة وذُل.
ودا شيء إيجابي في بعض الأوقات،
لأنه بيعلّم العيّل إنه يلاقي طريقته الخاصة
اللي يخلّي الناس تحترمه بيها.
بس في نفس الوقت، إنك تعرّض ابنك
لمجتمع ما بيرحمهوش طول الوقت دا، في طفولته،
ممكن يسبّبله مشاكل نفسية.
فكان "إيليتش" شايف
إن تقليل النزعة المدرسية عند الأهالي،
وإنهم يخفّوا على عيالهم شوية،
شيء بيساعد العيال إن هما ما يتعلموش كتير
من الجوانب السلبية اللي في المدرسة.
زي اللي قلناه مثلاً،
وزي الانضباط المُبالغ فيه.
وكان "إيليتش" شايف إن العيال لو يعني
بقت بتغيب من المدرسة شوية،
دا هيخلّي الفصول تبقى عددها أقل،
وجودة التعليم نفسها هتتحسن،
وخُد بالك، صديقي الإنسان،
"إيليتش" كان بيقول الكلام دا في وقت،
كانت الحكومة الأمريكية فيه بتخطط
لفرض التعليم الإلزامي لكل الأطفال.
أيامها، كانت "أمريكا" في عز الحرب الباردة،
وبتحاول تتسلح بالعلم،
فكان "إيليتش" بالنسبالهم، بيأدن في "مالطا"!
لكن واحد من اللي اتأثروا بدعوات "إيليتش"،
مدرّس ومنظّر تربوي، اسمه "جورج هولت".
"هولت" كان شايف إن المدارس
مكان مش بيعلّم إلا الغباء،
وإن أي حد يقدر يعلّم نفسه أي حاجة،
من غير ما يضطر يروح مدرسة نظامية.
والنت موجود، وهنجيبلهم المدرسين في البيت.
ولو على الخبرات الاجتماعية،
هنودّيهم نوادي ومسارح.
لكن حتى الحل بتاع التعليم المنزلي دا،
حل فرداني جداً،
وبيحط ضغوط كبيرة جداً على الأم،
في الوقت اللي بقى مطلوب منها
إنها تعمل كل حاجة بنفسها.
الإنسان طول تاريخه،
كان عنده فضول قوي إنه يتعلم حاجات جديدة،
فضولنا الإنساني الفطري دا
وقِع تحت استغلال سُلطات كتير.
بقينا ما بنعملش حاجة إلا عشان الشغل،
وما نتعلمش أي حاجة
إلا عشان ناكل بيها عيش بعد كدا.
هنا، صديقي الإنسان،
لازم نفرق بيننا وبين نفسنا،
ما بين نوعين من التعليم،
الأول، هو التعليم المدفوع
بالفضول الأصيل والشغف،
والتاني، التعليم وليد الحاجة والضرورة.
ومن غير الفضول والشغف دُول، صديقي الإنسان،
هنبقى عالم بليدة، ما فيهاش حس ولا روح.
وعلى رأي المثل، صديقي الإنسان،
علّم في المبتلّم، يصبح ناسي.
