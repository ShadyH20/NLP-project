كدا، خلاص!
ما حدش هيعتّبها تاني!
إيه؟ الوحدة طلعِت مريحة؟ مبسوط؟
جدّي!
انت هنا؟!
لأ يا "محمد"،
جدّك إيه اللي هيكلمك؟! أنا هنا!
وزّة متكلمة جوا برواز؟!
دا أكتر منطقية!
ما تقلقش، انت سليم.
ما واضح، أيوة!
عامةً، هي الوحدة حلوة.
وأنا مبسوط بالخصوصية.
حقك تقول كدا،
ما انت ما جربتش تعيش بين 3 خشبات!
انت هتعمليلي فيها "الشناوي"؟!
صدّقيني، أنا مرتاح كدا.
من غير مرازية.
يعني، ما وحشكش غلاستهم خالص؟
مبسوط بالقعدة والصمت دُول؟
هو يعني يا صمت، يا هتك خصوصية؟!
هو دا التمن يعني؟!
الخصوصية تقدر تفرضها بشوية شجاعة،
بس ما حدش بيعيش لوحده.
لأ، أنا جربتها كتير، ونفعت، ما تقلقيش.
ما بتتحسبش كدا يا صاحبي.
ثانية!
أنا عارف الجملة دي!
انت كنت محظوظ، وبقى عندك لمّة وناس،
صحيح مش شبهك،
بس انت متأكد إنهم بيحبوك،
وانت دلوقتي فهمتهم وحبّتهم.
ناس كتير نِفسها في دا.
انتي حكيمة أوي على إنك تبقي صوت جوا راسي،
أو حتى جوا راس "عبد الرحمن جاويش"!
فكّر براحتك،
بس افتكر إن جدّك مش هيرجع،
وإني مجرد صورة،
صورة ما نطقتش إلا لمّا بقيت لوحدك.
فاهم حاجة؟
فيه لحظات كدا،
الواحد بيعيش يحلم بيها، أينعم،
بس بعد ما تيجي،
يكتشف إنه ما كانش عايزها أوي كدا!
آه! إيه يا حيوان دا؟! حد يعمل كدا؟!
صديقي الإنسان،
فيه أكتر وحدة من إنك تكون وحيد،
غير إنك وانت وحيد
تقعد تفكر في معنى وحدتك.
بس والله مش بالضرورة!
يعني، ياما ناس تقعد مع نفسها، وتبقى متونسة،
وياما ناس يبقى حواليها 1000 شخص،
وتبقى حاسة بالوحدة.
في أكتوبر 2023،
شركة الأبحاث الأمريكية "جالوب"
نشرت نتايج استطلاعها
عن الشعور بالوحدة في العالم،
ودا كان بالتعاون
مع شركة "ميتا" بتاعة "فيسبوك"،
وقالت إن رُبع سكان العالم البالغين،
فوق الـ15 سنة، عندهم شعور بالوحدة.
دا معناه إنك لو حاسس بالوحدة، صديقي الإنسان،
ففيه مليار و500 مليون بني آدم تانيين
على هذه الكورة الأرضية حاسين بالوحدة زيك.
استطلاع "جالوب" دا هو الدراسة الأكبر
اللي اتعملت عن موضوع الشعور بالوحدة
على مستوى العالم،
لأنها شملت 142 دولة،
وسألوا من كل دولة حوالي 1000 شخص،
يعني كلهم
حوالي 142 ألف بني آدم في المُجمَل.
رغم إن الدراسة هي الأكبر من نوعها،
فالعينة الكبيرة من المُستجوَبين دُول
مش بتمثل العالم كله،
بل بتمثل حوالي 77% من سكان العالم،
بحسب مؤسسة "جالوب" نفسها،
ودا لأن الدراسة ما شملتش "الصين"،
اللي هي تاني دولة من حيث عدد السكان.
طيب، هل الاستطلاع دا بيقولّنا حاجة تانية
غير مدى انتشار الشعور بالوحدة؟
الحقيقة، هو بيقولّنا حاجتين كمان،
الأولانية، إن نسبة اللي بيقولوا
إنهم حاسين بالوحدة بين الرجالة،
ما بتختلفش عن نسبة اللي بيقولوا
إنهم حاسين بالوحدة بين الستات.
والحاجة التانية، إن نسبة اللي حاسين بالوحدة
في مختلف الفئات العمرية للبالغين
بتفضل عند مستوى الـ25%،
باستثناء كبار السن اللي فوق الـ65 سنة،
نسبة الشعور بالوحدة عندهم بتبقى أقل،
بالتحديد، 17%.
"طب حلو، عملنا أهو دراسات عن الوحدة،
عشان نعرف أخيرًا نقضي عليها."
للأسف لأ، صديقي الإنسان!
الدراسات دي بتقولّنا إن الوحدة إحساس موجود،
أو على الأقل، معروف عالميًا
عند مُختلَف البشر،
لكن أكتر من كدا،
فالوحدة شيء يصعب جدًا رصده وقياسه وتحليله.
موضوع الشعور بالوحدة،
بقينا نسمع عنه كتير في وسائل الإعلام المختلفة،
وبنشوف ناس كتير بتتكلم عنه
على الـ"سوشيال ميديا".
كمية التعرُّض لسيرة الموضوع دا كبيرة جدًا،
بالإضافة لأن كل واحد فينا ما سلِمش
من الإحساس بالوحدة، ولو في وقت ما في حياته،
كل دا شكّلنا قناعة جماعية
بإن الوحدة، زي الاكتئاب، مرض العصر،
وإن العالم مليان بالناس
اللي كلها حاسة بالوحدة،
وإن دي حاجة حصلت،
وبتحصل أكتر مع مرور الزمن،
وتطور وسائل التواصل والتكنولوجيا
اللي بتطلع كل يوم.
بس فيه مشكلة صغيرة أد كداهو،
وهي إن ما فيش أي حاجة من دي نقدر نثبتها،
الدراسات الكبيرة اللي اتعملت عن الموضوع،
بتقولّنا نتايج مختلفة عن فروقات الشعور بالوحدة
بحسب الـGender والفئات العمرية،
والأهم، إنهم ما بيقولولناش
إيه هي الوحدة أساسًا،
ولا ازاي أو ليه الناس بتحس بيها،
ولا بتقولّنا الناس اللي بتقول
إنها حاسة بالوحدة دي، بيبقى قصدها إيه بالظبط،
وكل الدراسات حتى اللي اتعملت
في نطاقات جغرافية أضيَق،
بتدّينا نتايج ملخبطة هي كمان،
وما اتكررتش على مدار الزمن بشكل كافي
يسمحلنا إننا نقول
إن الوحدة زادت مع مرور الزمن مثلًا،
دا غير إنها ما اتعملتش بنفس المنهجية
اللي تخلّينا نقارن ما بين الشعور بالوحدة
في الدول المتقدمة وغيرها على سبيل المثال.
في دراسة عملتها المجلة الطبية البريطانية،
الـBMJ، سنة 2022،
لمراجعة وتحليل كل الدراسات اللي اتعملت
في الأماكن والسنين المختلفة عن الوحدة،
لقت إن فيه ثغرات كبيرة جدًا
في البيانات المتاحة،
اللي تخلّينا نطلع بنتايج
نقدر نعملها واحنا مرتاحين،
الإحساس بالوحدة مشكلة، ما فيش كلام!
وخطر، اوعى تفتكرني بأقلل منه.
في نهاية 2023 برضه، منظمة الصحة العالمية
أعلنت إن الوحدة خطر عالمي على صحة الإنسان،
لأنه بقى من المُثبَت
ارتباطه بأمراض نفسية وعضوية خطيرة،
زي الاكتئاب والقلق
وارتفاع ضغط الدم ومستوى الكوليسترول،
وانخفاض مستويات القُدرة الذهنية، ...وغيرها.
وأعلنت إن خطر الوحدة على جسم الإنسان
يعادل خطر تدخين 15 سيجارة في اليوم،
الشعور بالوحدة سيئ،
كل اللي نعرفه عنه إنه موجود،
لكننا مش قادرين نمسكه
ونعرّفه ونفهمه بشكل حقيقي.
يمكن لأن أسبابه بتبقى مختلفة،
وظواهر الوحدة وأعراضها كمان مختلفة،
فبيحس بيها كل شخص مننا بشكل مختلف،
وبأشكال مختلفة
على مدار حياة الإنسان الواحد.
وعشان كدا، اللي عملوا عنها الدراسات دي،
كان صعب عليهم إن هما يلاقوا للوحدة
تعريف واحد ومنهجية قياس ثابتة
تطلّع نتايج تصلُح للمقارنة.
فيمكن السؤال
اللي محتاجين نتكلم عنه ونجاوب عليه،
هو السؤال الأساسي: إيه هي الوحدة أصلًا؟
ونحاول نلاقيله إجابة،
تسيب مساحة لاختلاف الشعور
باختلاف التجربة بين كل شخص والتاني.
يمكن مش هتساعد الباحثين
إنهم يعملوا منهجية مُوحَّدة لقياس الظاهرة،
لكن ممكن تساعد كل حد فينا
إنه يتعامل مع الإحساس دا بطريقته الشخصية.
فصديقي الإنسان، إيه هي الوحدة؟
لو سألنا المعاجم والقواميس،
هتقولّنا إن الوحدة
هي الحزن الناتج عن إن الواحد يبقى قاعد لوحده،
أو ما عندهوش أصدقاء ومعارف وحباييب،
ولو سألنا الناس بتوع علم نفس الاجتماع،
هيقولولنا إجابة معقدة أكتر شوية،
لكنها برضه في نفس السكة،
هيقولولنا إن الوحدة
هي الشعور أو الحالة الذهنية
الناتجة عن الفجوة بين العلاقات الاجتماعية
اللي الواحد بيتمناها لنفسه،
والعلاقات الاجتماعية اللي عنده فعلًا.
بس كدا؟! آه، بس كدا. أُمّال انت فاكر إيه؟
المشكلة بس إنها لو كانت هي دي الوحدة،
كانت تتحل بإن الواحد يتعرفله على ناس جديدة،
يملا بيها الفجوة اللي حاسس بيها دي،
صحيح ممكن يتعب على ما يتعرف على الناس دي،
لكنها هتبقى مشكلة ليها حل،
سهلة ومش مستاهلة، وما كانش حد غلب،
لكن أنا وانت عارفين، صديقي الإنسان،
إن الموضوع مش بالظبط كدا،
صحيح بنتعرف على ناس جديدة،
لكن دا مش دايمًا بيضمنلنا
إننا ما نحسش بالوحدة.
ثم إن في زمننا دا،
مستحيل الواحد ما يبقاش عنده
أصدقاء ومعارف أصلًا،
يعني، انت لو عندك على الـ"فيسبوك" مثلًا،
في الغالب، هيبقى عندك 1000 صديق،
ويمكن زيهم على "تويتر"،
وزيهم على "إنستجرام"،
وتقدر توصل لأي حد في التَوّ واللحظة
على "واتس آب" أو غيره،
ومع ذلك، حاسين بوحدة، طب ليه بقى؟
الفيلسوف الكوري "بيونج شول هان"
بيقول إن دا بالذات سبب الوحدة اللي بنحسها،
رغم إن العالم اللي احنا فيه النهاردة
مليان ناس كتير حوالينا،
إلا إننا بنفتقر للتواصل، التواصل الحقيقي،
وإن كل اللي بنعمله
في عالمنا الرقمي المسيطر علينا دا،
هو تواصل سطحي
أو اللي بيسمّيه Hypercommunication،
التواصل السطحي دا
بيعرّفه "بيونج" إنه مجرد تبادل للمعلومات،
الـ"تويتات" والفيديوهات
و"تاسكات" الشغل والـ"فايلات"،
والـ"ميمز" والـ"استيكرات"،
من غير ما يبقى فيه حوار حقيقي
بيعزز التقارُب والحميمية
بين الاتنين اللي بيتواصلوا مع بعض،
التواصل السطحي دا تواصل ما فيهوش أي معنى،
لكنه مجرد تواصل بيعمل دوشة، بيلغوِش كدا،
وبنجري وراه، عشان يشتتنا
عن الوحدة اللي حاسين بيها جوّانا.
مسئولية الـ"سوشيال ميديا"
عن إحساسنا بالوحدة دي،
فكرة منتشرة برضه عندنا،
بسبب إحساسنا احنا
إننا ما بنبقاش في أحسن أحوالنا
لو فضلنا ساعات طويلة من اليوم
بنـ"سكرول" على الـ"موبايل" وخلاص،
وكمان، بتأكّدها دراسات مختلفة،
زي استطلاع الـ"بي بي سي"،
اللي قال إن الناس
اللي بيبقى عندهم أصدقاء أكتر
يعرفوهم بس من على الـ"سوشيال ميديا"،
بيكونوا حاسين أكتر بالوحدة.
وزي دراسة تانية اتعملت في 2018،
من باحثين في علم النفس
في جامعة "بنسلفانيا"،
على مجموعة من الطَلَبة الجامعيين،
لقت إن تقليل وقت استخدام الـ"سوشيال ميديا"،
له أثر إيجابي ملحوظ
في تقليل الإحساس بالوحدة
والمشاعر المرتبطة بيها زي الاكتئاب.
لكن حتى دراسة جامعة "بنسلفانيا" دي
ما بتقولش إن دا السبب الأصيل للوحدة،
هي بس بتقول إن ترشيد استخدام المنصات دي
ممكن يحسّن الحالة المزاجية،
وبالتالي،
"بيونج" ممكن يكون اتحمق شوية زيادة
في اتهامه للـ"سوشيال ميديا" بالتحديد.
اللي "بيونج" نفسه بيقول عليه،
أنا وانت، صديقي الإنسان، عارفين
إنه مش بيحصل على الـ"سوشيال ميديا" لوحدها،
يعني، كتير من الناس
بتقابلهم وجهًا لوجه باستمرار،
وبتقعد معاهم على أد ما تقعد،
وبترجع آخر الليل
شايل وحدتك على كتافك زي ما هي، ويمكن أتقل!
التواصل اللي بيحصل
ما بينك وبين زمايلك في الشغل وجهًا لوجه،
في الغالب، مش بيقلل إحساسنا بالوحدة،
لأنه كله بيدور حوالين الشغل وتفاصيله.
قعدتك مع قرايبك في تجمعات العيلة مثلًا،
بيبقى كلها أسئلة من نوع، "وانت بتشتغل إيه؟"
أو مثلًا، لو انت بتدرس،
هيسألوك، "5 في 6 بكام؟"
وحتى وانت قاعد مع أصحابك،
ممكن تسألوا بعض، "(ليفربول) عملت إيه؟"
وشُفت إيه، وسوّيت إيه، وبس. تصبحوا على خير.
وكان الله بالسر عليم.
تواصل سطحي، وHypercommunication على أبوه.
إذًا، فالعالم الرقمي مش هو سبب الوحدة،
زي ما بيبان عند "بيونج شول هان" دا.
يا دي النيلة، صديقي الإنسان!
طب أُمّال الوحدة بتيجي منين طيب؟
لو رجعنا ورا شوية كمان،
هنلاقي الفيلسوفة الألمانية الأمريكية،
"حنّا آرنت"،
في الخمسينات،
قبل عالم الـ"سوشيال ميديا" والإنترنت،
بتلاحظ نفس ملاحظتنا
عن إن التواصل السطحي والوحدة ممكن تحصل
حتى في التواصل وجهًا لوجه،
وتفسيرها، إن دا بيحصل بالتحديد في المجتمعات
اللي بتحكمها أنظمة شمولية وقمعية،
لأن الأنظمة دي بتعتمد
على إنها تعزز إحساس الناس بالانعزال عن بعض،
وبتموّت أي كلام ليه معنى ما بينهم،
وبتقتل أي فرصة لأنه يكون بين الناس أي نقاش
يولّد معنى أو تفكير في أفكار مختلفة،
ودا عن طريق إن هي بتموّت المجال العام ككل،
وبتقفل كل منافذ حرّية التفكير
وحرّية التعبير عن الرأي،
ودا ببساطة عشان السُلطة القمعية تكون قادرة
تفرض عليهم أفكارها و"أيديولجياتها"،
وبالتالي، يكونوا تابعين ليها،
أو على الأقل،
يكون عند كل واحد إحساس بإنه لوحده،
وإن ما فيش حد جنبه،
فيكون عندهم كلهم إحساس بالعَجْز
عن المقاومة والتغيير أو التفكير في بدايل.
كلام الست "حنّا" طبعًا موزون،
لو احنا بنفكر زي ما كانت بتفكر
في ازاي الأنظمة القمعية بتنشأ وتستمر،
لكنه برضه مش بيجاوب على سؤالنا
عن إيه هي الوحدة،
لأنه لو كان السبب الأصيل ليها
هي الأنظمة القَمعية،
كنا هنلاقي الناس اللي بتعاني من الوحدة
كلها بتعيش في الدول اللي من النوع دا،
والدول اللي مش قمعية،
مش هنلاقي ولا واحد فيها حاسس بالوحدة،
لكن احنا عارفين، صديقي الإنسان،
إن دا مش حقيقي.
صحيح الدراسات والإحصائيات مش كفاية
لأننا نقارن بين الدول وبعضها،
لكنها بتقولّنا اللي احنا عارفينه،
إن الوحدة منتشرة من حيث المكان
في جميع أنحاء الأرض،
باختلاف الدول والأنظمة
ومن حيث الزمان والمكان.
احنا عارفين برضه، إن البني آدم كان طول عمره
بيخاف من الوحدة وبيحاول يتفاداها،
يعني فكرة إن الواحد يلاقيله
صديق أو حبيب أو وليف،
موجودة في كل اللي وصلّنا من كل البني آدمين
اللي عاشوا في مُختلَف العصور والأماكن،
لحد الحضارات القديمة
وما قبل الحضارات القديمة كمان.
الإنسان تطوريًا ما قدرش ينجو
غير وهو في جماعات.
في الأديان الإبراهيمية مثلًا،
هنلاقي فكرة إن ربنا خلق "حواء"
عشان "آدم ما يفضلش لوحده،
وهنلاقي قصص لأنبيا ومُرسَلين
كانوا بيدعوا ربهم إنهم ما يكونوش لوحدهم،
وهنلاقي كل الأديان بتحث الإنسان
إنه يكون فرد صالح وفعّال في مجتمعه،
إذًا، فموضوع الوحدة دا أكبر
من حيث المكان والزمان،
من إننا نحصره في الـ"سوشيال ميديا"
أو الدول القمعية والكلام دا.
فنرجع تاني، ونسأل، صديقي الإنسان،
إيه هي الوحدة؟
إيه هي الوحدة اللي الإنسان بيحاول تفاديها
بكل الحفركة اللي عملها دي،
وبيعملها من يوم ما اتولد لحد النهاردة؟
الإحساس دا برضه جه منين؟
فيه راجل فيلسوف ومعالج نفسي مَجَري،
اسمه "بن لازار ميوسكوفيتش"،
الراجل دا قضّى 40 سنة من حياته
بيحلل موضوع الوحدة دا، وبيحاول يدرسه،
ربنا ياخد بيدّه يعني!
وكَتَب عنه 4 كُتُب وعشرات المقالات.
"ميوسكوفيتش" دا بيتفق معانا
في إن موضوع الوحدة دا
أكبر من كل الأسباب اللي فاتت،
وبالتحديد، هو بيصر على إننا
لو عايزين نلاقي السبب الأصيل للوحدة،
مش هنلاقيه في أي سبب من الأسباب الخارجية،
زي غياب الشِلّة أو العيلة،
أو الـ"سوشيال ميديا" وتأثيرها،
أو وجود الأنظمة القمعية اللي بتحكمنا،
وبيقولّنا، "يا جماعة الخير،
لو عايزين تدوّروا على السبب الأصيل للوحدة،
ما تدوّروش في أي حتة، غير جواكم."
بالنسبة لـ"ميوسكوفيتش"،
فالوحدة نابعة من سبب داخلي بحت،
موجودة بشكل دائم ومستمر في وعي البني آدم،
وإنها جزء أصيل من التجربة الإنسانية،
وبالتالي، موجودة عند كل البشر.
وإن كل الأسباب الخارجية اللي ذكرناها،
هي بس مجرد مثيرات ومحفّزات
بتعزز من الإحساس
اللي بالفعل بيكون موجود أصلًا،
وبتطلّعه على السطح بأشكال مختلفة،
مش بس كدا،
لأ، دا كمان بيقول إن تفادي الوحدة،
هو الاحتياج والدافع الأساسي عند البشر
في كل الحفركة اللي عملوها
وبيعملوها في حياتهم،
دا طبعًا بعد الاحتياجات البيولوجية
بتاعة الأكل والهوا والميّه والنوم والذي منّه،
وقبل حتى احتياج الجنس.
بل وإنه الخوف من الوحدة ومحاولة تفاديها
هو كل المصايب والمآسي
اللي نيّلها الإنسان في حياته،
واللي منها، نشأت بقى النُظُم القمعية،
زي ما الست "حنّا آرنت" كانت بتقول،
ومنها كمان الحروب،
اللي البشر بيعملوها
عشان يكسروا دايرة عُزلتهم،
ويمددوا حدود انتمائهم وسيطرتهم.
وحتى الثقافة الاستهلاكية،
اللي ممكن تتشاف على إنها بتقوم
على ملء الفراغ الناتج عن الوحدة
بمعاني مُعلَّبة ووهمية.
طب يا عم "ميوسكوفيتش"
ما قُلتلناش ليه الإحساس بالوحدة
جزء أصيل من وجود الإنسان؟
قالّك، "بُص يا ابني،
دا عشان الواحد مننا كبني آدم
إدراكه ووعيه في الدنيا
بيتبني على حاجتين أساسيتين،
أولهم، إنه بيدرك إنه بذاته
كيان مستقل ومنفصل عن العالم الخارجي،
وفي نفس الوقت، كل مفاهيمه وأفكاره
وأهدافه اللي بتيجي في دماغه
دايمًا بتبقى متعلقة بشيء ما
في العالم الخارجي دا،
يعني من الآخر،
بيبقى حاسس طول الوقت، وبطبيعة الحال،
إنه كبني آدم منفصل عن العالم،
وفي الوقت نفسه،
إن فيه مساحة بتفرض نفسها عليه للاتصال،
ومن التناقض دا، بتنتج رغبة مُلِحّة مستمرة
في التواصل مع العالم الخارجي
رغبة في إننا نندمج وندوب فيه.
صديقي الإنسان، ازاي؟
زي السُكّر في الشاي.
وإننا ناخد وندّي،
زي السكينة في الحلاوة، بلا حدود.
لكننا ما بنقدرش! ليه بقى؟
لأننا في الأول وفي الآخر، كائنات منفصلة،
ودا بقى كله بنسمّيه الإحساس بالوحدة.
حلو الكلام؟
مش حلو! صح؟ أنا برضه بأقول كدا.
الحقيقة إن كلام عم "ميوسكوفيتش" دا
ممكن يبان مجرد وناشف وصعب تخيله،
لكن بهذه اليد المقشِّفة،
بياخد بيدّنا بحنان،
وبيحطنا، لا مؤاخذة، على مربط الفرس.
ومن مربط الفرس دا، هياخد بيدّنا عم تاني،
كلامه هيبقى نظري شوية برضه،
يعني، مش هأكدب عليك، صديقي الإنسان،
الكدب خيبة!
لكنه هيوصلّنا لنقطة
تجاوبلنا أخيرًا على سؤالنا
اللي بنسأله من أول الحلقة،
وهو: إيه هي الوحدة؟
بإجابة نقدر نتخيلها بشكل حي،
وبالتالي، نقدر نطلع منها بطريقة
للتعامل مع الإحساس دا.
قبل ما أقولّك العم التاني دا مين،
أحب أتأكد، صديقي الإنسان،
إن انت حاطط إيدك معايا على مربط الفرس،
حاطط إيدك على مربط الفرس، صديقي الإنسان؟
حاسس بإيه؟ قافش أبعاده؟
إيه هو بقى؟ المربط، صديقي الإنسان،
وهو اللي قال عليه عمّنا "عبد الباسط حمودة"،
"أنا أنا أنا أنا"
أو الذات، زي ما بيقول عليها الفلاسفة،
"ميوسكوفيتش" حط إيدنا عليها،
عشان يقول إن الوحدة جزء أصيل
من تجربتنا كبشر، من تجربة ذاتنا،
فبالتالي، لو فهمنا الأنا اللي جوانا دي،
أو لو فهمنا ذاتنا دي بتيجي منين،
وجاوبنا على سؤال "أنا مين؟"،
اللي غنّاله جميع مطربي الفن الشعبي،
من "حسن الأسمر" لـ"عبد الباسط حمودة"
لـ"حكيم" لغيرهم،
هنقدر نوصل لإجابتنا الأخيرة
عن إيه هي الوحدة،
هذا هو مربط الفرس، أنا أو الذات.
فمن هنا، بياخد بيدّنا العم "جاك لاكان"،
المحلل النفسي الفرنسي،
اللي بيقولوا عليه صاحب أكبر شقلباظ جوي
في التحليل النفسي بعد "فرويد".
في مرة، أنا وصديقي "جاك لاكان"
كنا قاعدين على القهوة،
فقالّي إنه عنده مفهوم مهم جدًا
اسمه "مرحلة المرآة".
إيه مرحلة المرآة بقى دي يا عم "لاكان"؟
قالّك، دي مرحلة بنعدّي بيها كلنا واحنا أطفال،
ما بين عمر 6 شهور وسنة ونُص،
لمّا بنبتدي نبُص في المراية
فنميز نفسنا ونعرف إن هي دي صورتنا،
مش حد تاني واقف قُدّامنا،
وهي دي المرحلة
اللي بيقف فيها الطفل يتفرج على نفسه،
ويقعد يعمل حركات كدا،
ويبقى منبهر بصورته اللي شايفها قُدّامه.
"لاكان" بيقول إننا في المرحلة دي
بنبتدي نفهم إننا ذوات مستقلة عن الناس التانية،
زي ما "ميوسكوفيتش" برضه بيقول،
وبنبتدي نفهم إن الناس التانية دي شايفانا
زي ما بنشوف نفسنا في المراية بالظبط،
وبما إن الطريقة الوحيدة
اللي الواحد يقدر يشوف بيها نفسه
سواء كان بيشوف نفسه في المراية،
أو في عيون الآخرين والعالم الخارجي،
بتبقى صورتي في المراية دي هي أنا،
الأنا الوحيدة اللي أعرف
أشوفها وأفهمها وأعبّر عنها،
صورتي اللي في المراية،
سواءً المراية الحقيقية
أو ردود فعل الناس والعالم الخارجي كله عليا،
هو دا الشيء اللي بيورّيني ذاتي أنا.
يعني ببساطة، احنا بنعرف ذاتنا
مما يدركه العالم عننا،
احنا صورة في عيون العالم،
دلوقتي بس،
نقدر نعرف ليه الأستاذ "عبد الباسط حمودة"
من بين كل الأشياء، اختار إنه يسأل مرايته،
مهو "عبد الباسط حمودة"، صديقي الإنسان،
محلل نفسي برضه، ما يقلّش عن "جاك لاكان".
إذًا فالأنا بتاعتنا أو ذواتنا
ما نقدرش ندركها أو نفهمها،
من غير اللي الآخرين
مدركينه عننا وشايفينه فينا،
الآخرين هما مرايتنا،
و"قوليلي إيه يا مرايتي؟"
ويبقى السؤال "أنا مين؟"
بتاع "عبد الباسط حمودة" و"حسن الأسمر" و"حكيم"
كمالته اللي ناقصة
هي "أنا مين بالنسبة للآخر".
فكّر في كل الأدوار والصفات
اللي ممكن تعبّر بيها عن نفسك،
هتلاقيها، يا إما مرتبطة بالشكل
اللي الناس بتشوفك بيه،
يا إما بالدور اللي انت بتعمله
في العالم بشكل عام،
سواء كنت طويل أو قصير،
أو أب أو موظف أو مدير أو كريم أو بخيل،
أو بتنتمي لجنسية معيّنة،
أو مؤمن بديانة أو مُعتقَد ما،
احنا محتاجين الآخر،
عشان نشوف نفسنا في عيونه،
محتاجين مراية نشوف نفسنا بيها،
لأن الآخر دا لو مش موجود،
مش هنشوف نفسنا خالص،
محتاجين ناس حوالينا، عشان نفهم احنا مين،
عشان نحس بوجودنا وندرك إننا موجودين فعلًا.
بس ما يبقوش موجودين وخلاص،
لأ، يعني، كمان نبقى قادرين
إننا نبني معاهم تواصل بجد،
تواصل حميمي، مش سطحي،
زي ما كان "بيونج" بيقول،
وزي ما بيقول "ميوسكوفيتش" هو كمان.
"بيونج" و"ميوسكوفيتش" بيتفقوا
على إن التواصل الحقيقي دا،
هو التواصل اللي بيكون مبني
على التعاطف ومدى الإحساس بالآخر،
يعني، تبادل التعبير عن المشاعر
والرؤى والتأملات والأفكار،
وإيجاد الشيء المشترك ما بينهم،
يعني، الصبر والاستماع الحقيقي للآخر،
للكلام الحقيقي اللي طالع من القلب،
مش الكلام المتزوّق ولا المعلومات
اللي محطوطة في نقط وBolt Points،
هو دا التواصل اللي محتاجينه،
عشان نفهم مكاننا من العالم ومكاننا من الآخر،
وبالتالي، نحس بوجود ذاتنا،
ونتخطى إحساسنا بالوحدة
اللي مغروس جوانا،
فلمّا يكون حوالينا 100 واحد
في الشغل والمواصلات والصحاب والعيلة،
و1000 واحد على الـ"فيسبوك" وغيره،
بس ما فيش بيننا التواصل الحقيقي دا،
ما بنقدرش نحقق غرضنا أصلًا من التواصل،
فبيبقى الموضوع
كأننا باصين في مرايات ملغوِشة أو مكسورة،
فما بنقدرش نشوف في عينيهم ذاتنا بشكل حقيقي،
وما بنقدرش نفهم نفسنا،
وما بنشوفش صورة نفسنا
ولا مكاننا في العالم،
وبنتوه مننا وسط وجودنا،
ومن هنا، بنحس بالوحدة.
والطريقة اللي نقدر نعمل بيها
التواصل الحقيقي دا،
هي إننا مبدئيًا ما نستعجلش
ونهرب من وحدتنا على طول،
بالعلاقات السطحية اللي بتشتتنا مؤقتًا
عن إحساسنا بالوحدة دا،
سواءً على الـ"سوشيال ميديا"
أو في الحياة الحقيقية،
لكن إننا نستثمر في العلاقات دي،
ونتواصل بشكل فيه اهتمام حقيقي بالآخر،
ونسمعه ونسمع اللي بين السطور
في اللي بيقوله،
بالإضافة لأننا نكون فاعلين في المجتمع،
زي ما الست "حنّا آرنت" بتوصينا،
يعني، نشتبك مع الحياة العامة
على أد ما نقدر،
فنقاوم العزلة
اللي بتفرضها الأنظمة القمعية علينا،
ونكون قادرين جماعيًا
إننا نخلق أفكار وحلول،
تخلّي المكان اللي بنعيش فيه
مع الآخرين اللي حوالينا،
مكان أحسن لينا وليهم،
وبكدا،
هنبقى بنربّي ونكبر حوالينا ذوات حقيقية،
هنبقى بنتأكد إن حوالينا آخرين بجد،
صحاب ومعارف وحبايب على حق،
وأوقات ممكن يكون مفيد
إنها تبقى في دواير مختلفة،
بنشترك مع كل دايرة فيهم في اهتمامات معيّنة،
فيبقى عندنا مرايات تفصيلية
من كل الزوايا والاهتمامات
والأفكار والمشاعر اللي عندنا،
نقدر دايمًا نشوف نفسنا في عينهم،
فما نتوهش عن نفسنا، ونحس بالوحدة.
هتسألني وتقولّي، "طب وبعدين؟"
يعني، بعد ما نتواصل مع الآخرين بجد
وكل الكلام الحلو دا،
هو الواحد مننا له إيه في آخر اليوم
غير إنه يرجع يقعد مع نفسه؟
نفسه دي بقى يعملها معاها إيه؟"
أقولّك، دا سؤال مهم جدًا، صديقي الإنسان.
لأن نفسك دي هي أكتر ذات
بتقعد وتقضّي معاها وقت،
كتير من الفلاسفة والحكماء ورجال الدين
وحتى ناس عادية حوالينا،
معروف عنهم إنهم بيبقوا قادرين يقعدوا لوحدهم،
من غير ما يحسوا بالوحدة،
"ويا بختك، تعرف تقعد لوحدك!"
زي ما الست "لوكا"
من فرقة "الدعسوقة" بتغنّي!
أو زي ما قال الـKing "محمد منير"،
"وحدي، لكن وَنْسَان، وماشي كدا"
قعدة الواحد مع نفسه دي
ممكن تكون مهمة جدًا للصحة النفسية والذهنية،
وبتمكّن الواحد
من إنه يفكر بشكل أحسن وأصفى،
وإنه يكون أكثر قُدرة
على الخيال والتفكير الإبداعي،
وعلشان كدا، هتلاقي كتير
من الحكماء ورجال الدين والفلاسفة دُول،
بيشيروا لأهمية إن الإنسان
يخصص وقت يختلي فيه بنفسه،
وإنه يبقى قادر يقعد مع نفسه،
من غير ما يحس بالوحدة،
جنب الاشتباك مع الحياة العامة
والتفاعل مع المجتمع.
الست "آرنت" كانت من الناس اللي شاورت
على أهمية إن الواحد يعرف يقضي وقت مع نفسه
للتأمل والتفكير، من غير ما يزهق منها.
"بيونج شول هان" هو كمان
شاور على الموضوع دا،
وقال إن التفكير
اللي محتاجين نمارسه في الأوقات دي،
هو التفكير اللي بيعتمد
على التأمل والسَرَحان بلا غرض معيّن،
وإنه يكون بيركّز على الحاضر
واللحظة الحالية اللي احنا فيها،
والأهم، إنه يكون منشغل
بأشياء برضه تخص الآخرين،
مش منحصرة في إن الواحد يفكر في نفسه بس،
والنوع دا من التفكير
بيعني إننا نتواصل مع نفسنا تواصل جيد،
زي بالظبط التواصل
اللي هنتواصله مع الآخرين،
ولو كمّلنا بنظرية "لاكان"،
فهيبقى من الممكن هنا، نتخيل نفسنا
على إنها في الحقيقة ذات أخرى،
ذات مُتخيَّلة،
بنكلمها زي ما بنكلم ذوات الناس التانية،
وناخد وندّي معاها.
الذات المُتخيَّلة دي هي نتاج كل تعاملاتنا
مع الناس التانيين والعالم الخارجي،
واللي شُفناه في عينيهم عن نفسنا،
صورة نفسنا في عيون الناس
بيبقى ليها مُدخَلات كتير أوي
طول ما انت بتتفاعل مع العالم الخارجي.
فما بتبقاش صافية وساكنة،
إلا لمّا بتدّيها وقت تصفى وانتم لوحدكم،
اللي هو يعني، وانت لوحدك.
فبتصفف على الذات
اللي هي بتقعد تاخد وتدّي معاك،
بعد الساعة 12 بالليل دي
وانت بتحط راسك على المخدّة.
إذًا، فعشان ما نحسش بالوحدة
مع ذواتنا المُتخيَّلة دي،
يمكن محتاجين إننا نربيها ونصاحبها،
يعني، ناخد بالنا هي اتكوّنت من إيه وازاي،
ونخلق ما بيننا وبينها
مواضيع واهتمامات مشتركة،
هيكون عندي مواضيع شاغلاني
ليها علاقة بالناس والعالم الخارجي،
فلمّا أقعد مع نفسي،
اللي هي ذاتي المُتخيَّلة دي،
يبقى عندي حاجة ناخد وندّي فيها،
ونفكر سوا في ما يتعلق بالعالم الخارجي،
مش في نفسي بس،
عشان ما أدخلش بقى في دوامة من التفكير،
اللي هو منحصر في قلب الذات دا،
اللي هو بيقلب بأفكار سلبية في الآخر،
واللي بيسمّوه بالـOverthinking،
تقعد بقى تفكر، مين قالّك إيه،
وانت قُلت لمين إيه،
وشغلانة ما بتخلصش!
وبكدا، نكون بنربي ذاتنا المُتخيَّلة دي
وبنصاحبها، وما بنهربش منها،
زي بالظبط ما بنرعى
دايرة ذوات الآخرين من حوالينا هما كمان،
وصحوبيتنا لذاتنا المُتخيَّلة دي،
هتوفرلنا أرضية
لأننا ما نحسش بالوحدة معظم الوقت،
لأن ذاتك المُتخيَّلة دي،
في الأول وفي الآخر،
هي أكتر حد هيفضل معاك،
لكن مهم برضه، إننا ما نطوّلش معاها كتير،
ونلاقي التوازن اللي يناسب كل حد فينا،
بين الوقت اللي بيخصصه لنفسه،
وبين الوقت اللي بيتفاعل فيه مع الآخرين،
لأن زي ما قُلنا، ذاتنا المُتخيَّلة دي،
هي في الأول وفي الآخر،
اللي بيتبقّى من اللي بنشوفه عن نفسنا
في عيون الآخرين والعالم الخارجي،
فلو انت طوّلت معاها هي لوحدها
زيادة عن اللازم،
لدرجة إن ذاتك المُتخيَّلة دي
بقت هي الذات الوحيدة في حياتك،
وتبتدي بقى تتناسى
هموم العالم الخارجي بالتدريج،
ممكن دا يؤدي، لا سمح الله، لتشظّي داخلي،
زي ما عم "ميوسكوفيتش" بيقول،
إن يكون كل العالم بتاعك محصور جواك،
وعازل نفسه عن العالم الخارجي تمامًا،
وبعد الدايرة المُفرَغة من الأفكار السلبية دي،
تبدأ تخش في صراع لا نهائي مع نفسك،
وبدل ما تكون ذاتك المُتخيَّلة مونساك،
تلاقي نفسك في حالة قصوى من الوحدة،
ودي لو استمرت لوقت طويل،
ممكن تأدي لاضطرابات نفسية،
زي النرجسية والـ"شيزوفرينيا"،
دا غير الأعراض السلبية للوحدة،
اللي قُلنا عليها،
من الاكتئاب واضطرابات ضغط الدم وغيره.
سلامة صحتك، صديقي الإنسان.
يعني، بعد ما نقعد مع نفسنا
وندّيها وقتها بكل أريحية،
محتاجين دايمًا نرجع للعالم الخارجي،
ونتواصل معاه من جديد،
عشان نشوف نفسنا في مرايته،
ونتعرّف على ذاتنا ونحس بوجودها
اللي مش هنشوفه غير في عيون الآخر،
لأن الوحدة، خلّيك فاكر، صديقي الإنسان،
هي مش إنك ما تلاقيش ناس حواليك،
الوحدة إنك ما تلاقيش نفسك.
أو إن أنا مثلًا، ما ألاقيش "كومنتاتك"!
