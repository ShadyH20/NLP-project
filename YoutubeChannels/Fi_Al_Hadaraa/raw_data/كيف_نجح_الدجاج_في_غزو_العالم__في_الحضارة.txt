ضمّوا بقى على بعض شوية.
كدا تمام.
بصوا بقى،
أنا عايزة الموضوع يبان طبيعي خالص.
ما تقلقيش يا أستاذة، هنشرّفك!
يلّا، 3، 2، 1.
"أهلًا!
أهلًا، أهلًا، أهلًا، أهلًا بأعز الكوارع!
أهلًا..."
إيه دا؟ إيه دا؟ إيه دا؟!
إيه دا يا "سعدني"؟!
هو دا اللي احنا اتفقنا عليه؟!
يا شيخة بقى!
ينفع كدا يا عم "رضا"؟!
نعمل "ريفيوهات" أكل،
بعد ما كنا بنعلّم الناس...
اسمه "فول برجر"...
دي مصلحة يطلعلنا منها 3000 جنيه،
دا الأكل طَرش!
شيل إيدك من على الأكل! استنى لمّا نصوّر.
من يد ما نِعدَمها!
يا "سعدني"، أنا طلع عيني
عشان أقنع المطعم إنك تعملّهم إعلان،
ركّز بقى، عشان دا باب رزق حلو أوي.
هما لاقيين حد أصلًا؟!
وبعدين، الراجل دا كدّاب جدًا!
إيه اللي "أبو مرعي السوري"؟!
"مرعي" دا، لا هو اسم سوري، ولا هو اسم طفل!
ما تيلّا بقى يا أستاذة "ريم"،
عايزين ننسف الأكل!
مهو أنا كان لازم حد يشجعني!
وبعدين، الواد "رضا" دا
عامل زي البلاستيك في البيئة كدا،
ما بتعرفيش تخلصي منه!
اللي تشوفه يا "محمد"!
صديقي الإنسان وصديقتي الإنسانة،
النهاردة، معانا تحدّي جديد
وتجربة جديدة خالص،
زي ما انتم طبعًا شايفين
قُدّامنا على الترابيزة،
لا تقولّي بقى "مطبخ أم (خالد)"،
ولا "مطبخ أم (مالك)"،
النهاردة، معانا "مطبخ أم (مرعي)"!
"أبو (مرعي)!
من الواضح كمان،
إن هما بيحطوا الطحينة برة التلاجة،
بس برضه مشغّلة الشُغل.
آه، "صوص الرانش"،
دا بقى بيودّي السندوتش في حتة تانية خالص!
ما شاء الله! العيش طازة، واللحمة Juicy!
أما البطاطس بقى، 
تحس إن هي هشّة من برة... ومقرمشةمن جوا!
ملح قليل، زيوت كتير!
يا غبي، العكس!
لو معاكش فلوس تروح "دمشق"،
تعالى خوض التجربة السورية عند "أبو مرعي"!
وفيه خصم خاص لكل عيلة "في الحضارة"،
استخدموا الـPromo Code اللي على الشاشة.
التوصيل طلقة،
التغليف رايق،
الأكل طرشامولّي!
مطاعم "أبو مرعي الكوري"...
- الأكل الحِرِش!
- جوا البُق يتفرش!
هو دا الكلام.
هايل يا "سعدني"!
كدا بقى ما فاضلش غير صورة الفيديو.
معلش يا "رضا"، هعملّك Crop من الفيديو كله.
بلاش كُرنب، أنا عايز ورق عنب!
يلّا يا "سعدني"، عشان نصوّر الـThumbnail.
ألّا قوليلي طيب يعني،
هو الـFood Bloggers دُول
بيعملوا الصور دي ازاي يا "ريم"؟
بُص بقى يا "سعدني"،
أنا عايزاك تفرد إيدك كدا...
كأنك حاضن الأكل.
أهي!
أيوة.
وانت، حُط إيدك كدا كأنك مبسوط!
ماشي. أنا عايزة بقى
الانبساط يبقى على وشوشكم أوي.
أيوة.
هو دا.
صديقي الإنسان، هو إيه قصة إن أبوك
كل ما يجيب كيلو موز ولّا كيلو جوافة،
لازم يدّيك وصلة كدا
بتاعت الأكل ما بقاش زي زمان؟
"هي دي جوافة؟! الجوافة زمان،
كنت تشم ريحتها من على أول الشارع.
ولّا الموز البلدي،
ولّا العنب، يا سلام على العنب!"
هل أبوك لمّا بيقولّك الكلمتين دُول
بيبقى عنده انحياز عاطفي غير مُبرَّر
لأيام الطفولة بتاعته،
أيام الخير والناس الطيبين
والأفلام الأبيض وأسود؟
ولّا الأكل فعلًا بقى صايص وما لهوش طعم
زي ما الراجل دا بيدّعي؟
طيب، الأكل لو بقى صايص فعلًا
وما لهوش طعم زي ما أبوك بيقول،
تفسّر بإيه يا عم الحاج
الـDouble Big Tasty Combo Large،
اللي بتجيبه،
وتبقى بتعوم فيه من كتر اللذة دا؟!
مش يمكن بقى فيه أكلات جديدة حلوة جدًا،
لدرجة إن الأكل العادي الطبيعي دا جنبها،
اللي هو زي الفراخ واللحمة والخضار،
بقى باهت خلاص، مش عارفين نحس بحلاوته؟
مهو أصلك برضه،
إيه اللي يودّيك تاكل الفاصوليا بتاعت أمك،
لو ممكن تدّيها كريب بطاطس بالجبنة السايحة،
يكون جابلك ضغط وسُكّر قبل ما تخلّصه؟!
أحسن حد يحكيلنا القصة دي،
ويفهّمنا بالتفصيل هو الأكل زمان كان طعمه إيه
وحصلّه إيه دلوقتي، هو الفرخة.
أيوة، زي ما سمعت كدا، صديقي الإنسان، الفرخة.
الفراخ، صديقي الإنسان، مش بس أكتر بروتين حيواني
البشر بيستهلكوه حاليًا في الكوكب،
لأ، دي كمان ممكن تبقى أكتر حاجة فقدت طعمها،
واتعملّها أطعُم ونكهات مختلفة
عشان نعرف ناكلها.
الفراخ زمان، لحد نُص القرن الـ20 تقريبًا،
كانت بتتربى لحد ما توصل 4 أو 5 شهور،
نكون استفدنا بالبيض بتاعها، وبعدين تتدبح،
وزنها عند الدبح بقى،
كان بيبقى حوالي 700 جرام،
ودا قليل جدًا.
يعني لو الفرخة الواحدة لحد النهاردة
بتكون بالوزن دا،
الفراخ هتبقى أغلى من اللحمة، صديقي الإنسان.
إنما اللي حصل،
إنه في وقت الحرب العالمية التانية،
إنتاج اللحوم قل،
فاستهلاك الفراخ زاد عشان يسد الفجوة دي.
لمّا الحرب خلصت، كانت الناس متوقعة
إن الوضع الطبيعي هيرجع تاني زي الأول،
الناس ترجع تاكل لحمة،
لكن فيه شخص ما
قرر إن هو يغيّر مسار التاريخ،
الشخص دا هو "هوارد بيرس"،
مدير المركز القومي لأبحاث الدواجن.
الراجل دا نظّم مسابقة
اسمها "فرخة المستقبل" سنة 1948،
المسابقة دي اتعملت في ولاية "ماريلاند"،
اللي هي زي
محافظة "الفيوم" بتاعت "أمريكا" كدا،
شارك فيها أكتر من 31 ألف بيضة
من 25 ولاية مختلفة،
والجايزة كانت 10 آلاف دولار
للي هيفقس الكتكوت المثالي.
طموح "بيرس" كانت إن مربيين الفراخ
يحاولوا ينتجوا فراخ أكبر،
وفيها لحمة أكتر في صدرها ووراكها،
وكمان يتحكموا في صفات،
زي مقاومة الأمراض وإنتاج البيض
والاستجابة للتغذية والعلاج.
ودا بيحصل، صديقي الإنسان،
عن طريق الانتخاب الصناعي أو الاستيلاد الانتقائي،
اللي هو إننا ننقي
الفراخ الأحسن ونجوّزها لبعض،
ونخلّيها تفقس فراخ أحسن هي كمان،
عشان نحافظ على صفات معيّنة في الفرخة،
الكتاكيت اللي شاركت في المسابقة دي
اتربوا في بيئة مثالية،
واتغذوا كويس لحد ما كمّلوا 86 يوم...
وبعدها اتدبحوا واتشفّوا واتوزنوا،
واللي فاز بالمسابقة دي كان "بول سيجل"،
اللي كان وزن الفراخ بتاعته حوالي 1.7 كيلو،
ودا كان رقم كبير جدًا وقتها،
والفرخة وصلتله بتغذية
أقل تكلفة من العادي كمان.
"بول سيجل" دا، هيبقى واحد من أهم الباحثين
في صناعة الدواجن في العالم،
وهيقدّم أكتر من 500 ورقة بحثية.
وبسبب الراجل دا،
شوربة الفراخ البيضا لحد النهاردة
بقت ما تتشربش!
"سيجل" أدرك إننا ممكن نغيّر الفرخة تمامًا
لو غيّرنا تغذيتها،
وإن معدّل نمو الفراخ ووزنها
مش قوانين ثابتة،
ومع اختيار الديك الصح للفرخة الصح،
ممكن جينات الفراخ تبقى بتتغير كل سنة،
وعلى ما وصلنا لسنة 1973،
بقت الفراخ تكمّل الكيلو و0.7 دُول
في 60 يوم بس،
بعد ما كانت بتكمّلهم
في 86 يوم وقت المسابقة.
خلاص كدا، ولّى عهد اللحمة خلاص وانتهى،
ونجحت الفراخ، صديقي الإنسان، في غزو العالم.
المواطن الأمريكي في 2006
بقى بياكل 5 أضعاف كمية الفراخ
اللي كان بياكلها لمّا المسابقة دي اتعملت.
العالم النهاردة بيستهلك
أكتر من 130 مليون طن من الفراخ سنويًا،
وزن الفرخة في المتوسط بيوصل 2 كيلو ونُص،
في 35 يوم بس،
والأعجب من كدا، إنها بتستهلك
تلتين الأكل اللي كانت بتاكله زمان.
صديقي الإنسان، البشرية نجحت
في إنتاج فراخ خارقة، Super فراخ،
بس المشكلة في كل الكلام دا،
إننا عمّالين نقول وزنها وحجمها،
يعني، بنتكلم عن الفراخ بشهوانية غريبة بصراحة،
ولكن دا طبيعي.
لأن الفرخة اللي كانت بتتميز قبل كدا بالرشاقة،
بقى عندها صدر عريض ووراك تخينة،
بقت "كيرفي" يعني. الفرخة، صديقي الإنسان!
ورجليها بقت صغيرة
لدرجة إن جسمها بيميل لقُدّام،
ما بقتش تعرف تقف معدولة.
الفراخ بقت الـPornstar بتاع عالم اللحوم!
عشان نتخيل اللي حصل في الفراخ،
فلو الإنسان بيكبر بنفس المعدّل
اللي الفراخ البيضا بتكبر بيه،
هيوصل 300 كيلو خلال شهرين من ولادته!
لكن في كل الدوشة والزحمة دي،
أنا حاسس إن احنا نسينا حاجة.
آه صحيح، الطعم،
دا اللي احنا جايين عشانه أصلًا!
للأسف، صديقي الإنسان،
موضوع الطعم دا، خد سكة مش حلوة خالص!
لو رجعت لكُتُب الطبخ القديمة أوي،
هتلاقي دايمًا بتقولّك
إن الفراخ محتاجة تتساب تكبر
لحد ما تكمّل 4 أو 5 شهور،
عشان طعمها يبقى حلو،
بس دلوقتي، ما فيش فرخة أصلًا بتعيش للسن دا،
في رُبع الوقت دا، بنكون جبنا رقبتها!
الكاتبة والطباخة "جوليا تشايلد"،
اللي هي كانت
زي "قابلة (نظيرة) كدا بتاعت الأمريكان،
في كتابها، "إتقان فنون المطبخ الفرنسي"،
بتقول إن صناعة الدواجن عملت شغل هايل جدًا
في إنتاج فراخ حجمها كبير وسعرها قليل،
لكن طعمها بقى زي الحشو اللي جوا الدباديب!
والنتيجة، إنها بقت تحتاج
كميات كبيرة من الأعشاب والتوابل،
عشان نقدر نستسيغها،
وبتقولّك إن الفراخ اللي هتطبخها،
لازم يبقى طعمها حلو كفاية،
لدرجة إنك تستمتع بيها من غير أي نكهة إضافية.
الكلام دا سنة 61،
يعني، الموضوع ما كانش لسة زي دلوقتي.
فتخيل بقى لو انت خدت الست دي عندك في البيت،
وأكّلتها نُص فرخة مسلوقة، هيبقى إيه إحساسها؟
دلوقتي مطاعم الـFried Chicken
من "أمريكا" لـ"الصين" لـ"الزقازيق"،
بقت بتتفنن وتزايد على بعض في اقتراح
وصفات وتوابل وإضافات و"مكسات" جديدة للفراخ،
وانت بتفضل تدوّر على الوصفة المثالية،
اللي هي لو التزمت بيها بدقة،
فيه احتمال، يعني مجرد احتمال،
إن الفرخة يطلع ليها طعم!
خُد عندك بقى، بصل وتوم وخل ولمون،
والبهارات السبعة و"بابريكا"،
وكاري ونشا و"بيكنج باودر"،
وزبادي ولبن، وعسل وزعتر،
وبرداقوش وريحان وبقدونس وكرفس، الله! الله!
بل بيوصل الأمر
لأننا بنحط في تتبيلة الفراخ مرقة دجاج!
ودا مش عشان احنا فجأة
اكتشفنا التتبيلات دي، إطلاقًا،
لكن عشان زمان، الفراخ كانت فعلًا مش بتحتاج
أكتر من شوية ملح وفلفل وزبدة عشان تتاكل،
دلوقتي، الفراخ لوحدها
ما بقاش ليها أي طعم تقريبًا،
وبقت قاعدة مستنية التتبيلة والطعم والنكهة،
اللي سيادتك هتحطهم على مزاجك،
عشان تطلّع الطعم اللي انت عايزه.
عشان كدا المواطن الأمريكي،
اللي كان من 100 سنة بيستهلك تقريبًا
220 جرام توابل سنويًا،
خُد بالك، 220 جرام،
النهاردة بيستهلك
حوالي كيلو و600 جرام توابل سنويًا.
وهنا بقى، بييجي الجزء التاني من القصة،
صديقي الإنسان، لو كانت الحكاية
اللي حكتهالك عن الفراخ دي، هي الجزء الأول،
فالجزء التاني اللي بيكمّل قصة الطعم الغريبة
اللي حصلت في القرن الـ20 دي هو الـDoritos.
أيوة، صديقي الإنسان،
أنا مش كل حاجة أقولهالك، تستغرب.
هنتكلم فعلًا عن الـDoritos،
دا اللي هو انت بتروح
تجيبه من الكُشك دا، هو دا.
انت فاكرني جاي أكلّمك عن الفراخ وأمشي؟
صديقي الإنسان، أنا جاي معاك في أي حاجة!
في سنة 1962، فيه واحد اسمه "آرش وست"،
دا اللي هو يبقى نائب مدير التسويق
في شركة FritoLay،
اللي بتاعت الـ"شيبسي" والـ"سناكس"،
الراجل دا هتخطر على باله فكرة
هتغيّر علاقة البشر بالأكل للأبد،
وهو ماذا لو نجحنا
في إننا نخلّي الـ"سناكس" العبيطة دي،
اللي هي شرايح البطاطس ولّا شرايح الدُرة
يبقى ليها طعم تاني،
مش طعم بطاطس ولا طعم دُرة،
لأ، طعم أكلة تانية أصلًا،
يعني مثلًا، تبقى بطعم الفراخ أو الطماطم
أو الكباب على الفحم، أو سَلَطة الحاتي!
فكرة "وست" دي كانت ببساطة
إنتاج رقائق دُرة زي اللي بيعملها المكسيكيين،
بس هدفه كان إن طعمها يبقى زي الـTacos،
اللي هي أكلة مكسيكية تقليدية،
والفكرة دي كانت معتمدة على تقنية
اسمها "التفريق اللوني للغازات"،
أو الـGas Chromatograph
عن طريق التقنية دي،
تقدر إنك تحلل عينة أكل في المعمل،
وتقدر تحدد الروايح والنكهات
والمركبات الفعّالة المختلفة،
اللي بتتفاعل مع بعض عشان تنتج الطعم دا،
ودا بيسمح إننا نعيد اختراع الطعم دا
بشكل صناعي في صورة نكهة صناعية.
الـDoritos اللي هو بطعم الـ"تاكو" دا،
بيكسّر الدنيا،
وبعدها، تتوالى الأطعُم والنكهات
على مدار السنين،
عدد النكهات اللي اتعملت
لـDoritos لحد النهاردة،
بيوصل لـ184 نكهة مختلفة،
دا غير 296 نكهة لـ"شيبسي" أو "لايز".
النكهات الصناعية دي كانت هي الجزء التاني
من قصة الفراخ اللي حكيتهالك من شوية،
النكهات الصناعية ادّتنا القُدرة
على إننا نقدر نلبس نضارات للطعم،
نقدر نخلّي أي حاجة
بطعم أي حاجة تانية احنا عايزينها،
ونصمم أطعُم على مزاجنا
وعلى حسب رغبتنا واحتياجاتنا،
وهو دا بالظبط العالم
اللي احنا عايشين فيه دلوقتي،
عالم الطعم فيه بقى مستقل عن الأكل،
وأحيانًا، الطعم دا
ممكن يتضاف في التصنيع من البداية أصلًا،
للحاجات الطبيعية اللي احنا بناكلها،
زي الألبان والشاي والخضار
والفاكهة والفراخ واللحوم.
ثورة النكهات دي
كانت فرصة ممتازة إننا نعوّض نقص الطعم،
أو مساخته اللي حصلت للفراخ، زي ما حكينا،
لكن كمان لأكلات تانية كتير.
يعني، في 1997، "مجلة الغذاء البريطانية"،
نشرت دراسة لواحدة اسمها "آن ماري ماير"،
الدراسة دي لقت إن العناصر الغذائية
في الخضار والفاكهة كلها،
قلّت من التلاتينات للتمانينات،
الكالسيوم قل 19%،
والحديد قل 22%،
والبوتاسيوم 14%،
بل إن الست دي رجعت عملت
دراسة مشابهة تاني في 2021،
ولقت نفس النتايج،
ومش هي لوحدها، يعني باحثين تانيين
اكتشفوا الظاهرة نفسها،
وسموها "تأثير التخفيف"،
أو الـDilution Effect.
الباحثين دُول لقوا إن الخضار والفاكهة مثلًا،
بقى فيهم ميّه أكتر،
ولقوا إن مكونات كتير انخفضت نسبها في الأكل،
سواءً فيتامينات أو معادن أو أحماض أمينية.
والموضوع ببساطة إن الزراعة الحديثة،
وهي بتسمّد وتروي المحاصيل،
بأدق السُبُل العلمية،
اللي هي بتركّز على زيادة الحجم وتسريع الإنتاج،
يبدو كدا، والله أعلم،
إن فيه صفات معيّنة اتهرست في السكة،
زي تركيز العناصر الغذائية،
وكل دا عشان إيه؟
عشان نطلّع أجمل وأكبر طماطماية!
فالطماطم تكبر فعلًا ولونها يحلوّ،
ويبقى ليها قشرة قوية كدا ومزهزهة،
لكن قيمتها الغذائية وطعمها يبقوا أضعف.
النتيجة إننا بقينا في دايرة مفرغة،
من إنتاج مُنتَجات غذائية
أقل قيمة غذائية وأقل من حيث الطعم،
وفي نفس الوقت، شركات عملاقة
ومعامل كيميا وعلماء أحياء وأعصاب
وعلم نفس وديموجرافيا
واقتصاد وتسويق وخبراء تذوق،
شغّالين الله ينوّر لهدف واحد،
تحسين مستوى النكهات، عشان نعوّض
انعدام الطعم والقيمة الغذائية للأكل.
"أرش وست" اللي اخترع الـDoritos دا،
كانت فكرته إن احنا أساسًا
بندوّر على الطعم الحلو،
صح كدا؟ دا اللي يهمنا في الأكل في الآخر.
التقنية أيامه كانت بسيطة،
لكن مع تطورها دلوقتي، بقت بتسمح للكيميائيين
إن هما يتحكموا في الطعم بصورة دقيقة جدًا،
عشان يقدروا يطلّعوا النكهة اللذيذة التمام
اللي هتجيب رجل الزبون.
فيه واحدة اسمها "ماريان جيليت"،
بتشتغل نائب رئيس قسم
الأبحاث التطبيقية في شركة "ماكورميك"،
وشركة "ماكورميك" دي، صديقي الإنسان،
هي أكبر شركة في العالم
في مجال الأطعمة الصناعية،
واللي غالبًا، أكيد حاجة من إنتاجهم
دخلت جسمك بطريقة ما، أيًا كان انت فين،
الشركة دي بتقدّم دعم فني في موضوع النكهات دا
لـ9 من أكبر شركات الغذاء في "أمريكا"،
خُد عندك بقى،
كل الـ"صوصات" والنكهات والحركات.
المهم إن الست اللي اسمها "ماريان" دي
بتقولّك إن النكهات قايمة أصلًا على المشاعر،
يعني الشركة لمّا بتيجي تعمل نكهة جديدة،
بتعملها على أساس
إنها تناسب التجربة الكاملة للشخص المستهدف،
بمعنى إن نكهة التتبيلة
للفراخ المشوية اللي هنا في "مصر"،
هتكون مختلفة خالص عن تتبيلة الـNuggets
اللي هتجيبها أم لعيالها في "أمريكا".
لو افترضنا إن شركة "ماكورميك" دي
عايزة تطور طعم سندوتش معيّن في مطعم معيّن،
لازم تبقى عارفة مين بالظبط زباين المطعم دا،
أعمارهم وحالتهم الاجتماعية ومستواهم المادي،
وأنواع العربيات اللي بيركبوها وبيطلبوا إيه،
وبيعملوا إيه وهما مستنيين الأكل ينزل،
وكل دا عشان تحاول إن هي تقدّملك
الطعم اللي يوفرلك تجربة الشعور المثالية.
فيه علماء وخبراء وكيمائيين
وظيفتهم إن هما يفهموا شخصيتك ويحددوها،
عشان يقدّمولك
الإشباع المثالي لاحتياجاتك العاطفية،
واللي هي واضح إنها في كتير من الأحيان
بتبقى جردل الـFried Chicken!
وبعد هندسة الطعم بالطريقة دي،
بييجي دور هندسة الصورة،
الأكل بيتصور وبيتعرض
بأكتر طريقة ممكن ترفع توقعاتك،
والتوقعات دي هي اللي بتحدد
إذا كنت هتاكل بنفس مفتوحة وهتاكل كتير ولّا لأ،
ودا اللي لقته دراسة تانية اتعملت في 2008،
في جامعة "أوريجون"،
وكانت نتيجتها إن الناس
اللي بتعاني من إدمان الأكل،
مش بيستمتعوا بالأكل أكتر من غيرهم ولا حاجة،
وإنما بس توقعاتهم عن الأكل
بتبقى أعلى من غيرهم،
واستجابتهم لصورته بتبقى أقوى.
بيبقوا متوقعين إن الأكل دا
هيقدّملهم تجربة حسية شهوانية استثنائية،
رغم إن متعته أصلًا بالنسباله في النهاية
بتبقى زي أي شخص عادي،
لكن توقعاتهم هي اللي بتبقى أعلى.
النهاردة، فيه صناعة كاملة
قايمة على تغذية التوقعات دي وعلى استغلالها،
زي "أكونتات" الـFoodporn كدا،
اللي هي كلها "صوصات" بتسيح
ولحوم بتتراقص وأكل بيطلّع دخان وشكل موحد.
دايمًا الأكل كان بيتم التعامل معاه
على إنه عورة،
وكان اللي بيشوف الأكل، لازم ياكل منه.
النهاردة، الأكل بالفعل
بقى بيحتل مكان كبير جدًا في حياتنا المعاصرة،
كل خروجاتنا وأنشطتنا الاجتماعية
بتدور حوالين الأكل،
وما بين كل محلين أكل،
فيه محل تالت بتاع أكل برضه،
غالبًا، بتاع Fried Chicken!
واللي بيدعم دا إننا بنتعرّض
لسيل مستمر من الصور اللي بتشوقنا للأكل،
اللي هو معمول بطعم
تم تصميمه واختراعه خصيصًا لإشباع رغبتنا،
مخ الإنسان عنده القُدرة إنه ياخد
الصورة البسيطة اللي بيشوفها على النت دي،
لدبوس فرخة متّاكل منه قضمة مثلًا،
بيطلّع بخار،
ويحولها لتجربة شعورية متكاملة،
يقدر يستنتج منها الطعم والريحة والقوم،
كل دا من الشكل واللون وصوت القرمشة،
أو من التغليف والـBranding والأسعار.
فيه مناطق معيّنة في مخك، صديقي الإنسان،
مسئولة عن إن هي تستعيد
الطعم والريحة المتوقعين دُول من الذاكرة،
وتدّيهوملك تاني،
فتوقعاتك تعلى، ولعابك، لا مؤاخذة، يسيل،
ورغبتك في الأكل يتم استغلالها.
صناعة الغذاء في القرن الـ20 ولحد النهاردة،
نجحت إن هي تفرّغ الأكل الطبيعي
من قيمته وجودته،
وفي نفس الوقت،
نجحت إنها تنتج عدد لا نهائي من الأطعُم،
اللي بتتصمم بصورة متقنة،
عشان تغريك وتجري ريقك وتشخلل جيبك.
المطاعم دلوقتي
بتعمل أكل يناسب معايير الـ"إنستجرام".
فيه أبحاث بينت مثلًا إن الأكل الملون
بيرفع من تقييم الشخص للطعم،
ودا اللي بيخلّي اللون
أهم عنصر في صورة الأكل،
لأنه بيخلق توقع نفسي لنكهة معيّنة،
علاقتنا بشكل الأكل وصورته
ممكن تفسرلك ظواهر كتير،
زي إن الأطفال
لمّا بيتعودوا على الـNuggets مثلًا
بيكون صعب عليهم إن هما
يتقبّلوا صور تانية من الفراخ المقلية،
لأن هي مش بنفس التركيز والوضوح
اللي اتعودوا عليه،
والطفل اللي اتعود يشرب لبن مُعلّب مثلًا،
مستحيل تقنعه يشرب لبن طبيعي بالقشطة بتاعته،
هيقولّك، "احنا مش في زريبة!"
وبالطريقة دي، فكل أشكال الأكل الطبيعي
اللي دايمًا بيكون فيه شوائب
ولون مش متنظم ومتهندم كدا،
بيتحول أكتر وأكتر لمصدر نفور،
تحت تأثير الصورة المثالية لأكلات
ومشروبات زاهية وملونة وشكلها نضيف ونقي.
النتيجة، صديقي الإنسان،
إن الأكل الطبيعي اتقل خيره، وما بقاش جذاب،
واللي بيشدّك بداله
هو أكل أقل بكتير من قيمته،
وأغلى في تمنه وكمان بيعرّضك للإدمان.
وضع مزري والله، صديقي الإنسان،
ومش عارف أقولّك إيه!
لكن ما فيش في إيدينا حاجة،
غير إننا نفوق من الكدبة اللي احنا فيها دي،
مش أي طعم يداعب الحواس، يبقى حلو،
محتاجين نقاوم دا على أد ما نقدر،
وعلى أد ما نقدر، نحاول ما نقعش فريسة
لمهندسين الطعم والصورة دُول،
اللي بيحاولوا يصمموا الأكل
اللي بيشد انتباهك ويرفع توقعاتك.
ونصيحتي ليك، صديقي الإنسان، في الحالة دي،
إنك تحاول على أد ما تقدر
ترجع تاني تاكل أكل حقيقي،
اللي هو بيبقى طعمه حقيقي دا،
طعم النبات والحيوان،
مش الطعم اللي متصنّع في مصانع ومعامل.
تقولّي، "مش انت لسة قاعد تحكيلي
عن موضوع التخفيف دا،
اللي خلّى الفراخ ما بقاش طعمها فراخ
وكل حاجة بقى طعمها حشو دباديب؟"
أيوة، صديقي الإنسان،
بس الموضوع مش بالسوء دا برضه،
يعني لسة ممكن وصفة حلوة أو نَفَس الست الوالدة
يخلّي شوية الفاصوليا
أبرك من الـBig Tasty، أو حتى أوفَر.
ما تقولّي، صديقي الإنسان،
بكام الـBig Tasty دا، وأنا أعملهولك في البيت؟
وبعدين، ما تخف جبنة سايحة شوية، صديقي الإنسان،
كفاية جبنة سايحة،
يعني، تعالى نجرب مثلًا من الحلقة دي
لحد حلقة الأربع الجاي، امنع جبنة سايحة خالص.
يلّا، الحلقة الجاية بقى، عايزك تقعد تسمعني
بالبتّاوتين، وطبق الجبنة القريش.
وعن إذنك، هقوم أنا أطلب "كنتاكي"!
