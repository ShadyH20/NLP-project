أحلى قهوة هتشربوها في حياتكم.
الله يرحمك يا أمّا!
كانت تعمل فنجان القهوة
نقعد سهرانين عليه 4 أيام!
يا عم "شلبي"!
يا عم "شلبي"، احنا واخدين رقم،
وقاعدين من 9 الصبح مستنيين القهوة دي!
هو انتم جيل مستعجل في كل حاجة كدا! الصبر.
حتى الصبر يا عم "شلبي" ليه حدود!
الكلام دا كان زمان.
هو فيه زي ناس زمان؟!
وقهوة زمان؟!
وخير زمان؟!
"وهاتلي قلب، لا داب ولا حَبّ
ولا انجرح، ولا شاف حرمان"
ما هو احنا اكمننا ما شُفناش من ناس زمان غيرك،
يعني، فكرتنا عنهم مش أحسن حاجة!
الناس زمان... كانت حاجة تانية.
والله؟!
التكنولوجيا دمرتنا ودمرت عيالنا!
لأ، فعلًا!
شكلك كاره التكنولوجيا فعلًا يا عم "شلبي"!
يا ابني، أنا بأدرس جيلكم دا عشان ابني.
وبأحاول أعرف كل حركاتكم
وألاعيبكم الجديدة دي،
عشان الزمن ما يتجاوزنيش.
أهو "يوسف به وهبة" البريء دا
امبارح كان مقعّد الواد "رضا"،
مسخّره يعلّمه قمار!
اسكت يا "سعدني"!
دا أنا خسرت 40 ألف جنيه من مصروف البيت!
هو مصروف البيت كام؟!
هَمّ ما يتلَمّ يا "سعدني"!
كان زمان يا "سعدني"،
بـ170 جنيه...
تبني أحلى بيت...
وتفرشه أحلى فَرش...
وتتجوز أحلى بت في المنطقة.
يا سلام!
يا سلام على زمان، ونسوان زمان!
دا أنا شُفت أيام يا "سعدني"!
ولمّا هي كدا،
ليه خلّيتني أعملّك Account على Tinder؟
Tinder يا عم "شلبي"؟!
بتهبب إيه هناك؟! بتدرِس الجيل؟!
لأ، وبُص مسمّي نفسه إيه!
"لدغة العقرب"! انت سريع أوي كدا؟!
لأ، لدغتي والقبر!
آدي آخرة اللي يقعد مع عيال صغيرة!
جيل مُهزَّأ صحيح!
يا عم "شلبي"!
يا عم "شلبي"، دا انت بتتحايل علينا
عشان نبوظلك أخلاقك!
دا انت شوية وهنشرّبك سجاير!
أنا طالع!
ابقوا اشربوا القهوة انتم بقى!
في حياتك، إن شاء الله!
هو سؤال واحد، وهأمشي،
عشان خارج مع صحابي...
ما تعرفوش "سبوتاية" حلوة كدا في "الكوربة"؟
أحــــلَى قهوة!
صديقي الإنسان، هي ليه الأجيال الجديدة دي
كُلّها طالعة كدا شبه "زياد ظاظا"،
ضاربين شعرهم "كابوريا"، وصوتهم عالي؟
تحسّهم عيال كدا ما لهومش ماسكة، واخد بالك!
وفيه أطفال اليومين دُول غلباوية وبنُص لسان،
تدّي الواد الكلمة، تلاقيه يرُدّهالك باتنين،
وما يفرقش معاهم، لا صغير ولا كبير!
أهو دا كان موضوع
للنقاش المحتدم والساخن جدًا
بين "سامح" وعم "شلبي"
في اجتماع مجلس أمناء العمارة اللي فات.
عم "شلبي" كان مستغرب
راح فين الذوق والأخلاق وزمن الـ"إتيكيت"،
زمن الواجب والأصول
اللي أبهاتنا وأجدادنا كانوا بيحكولنا عليه!
راح فين زمن الاحترام والنظام والهيبة،
واحترام الكبير والعطف على الصغير
اللي خدناه في درس العربي؟!
على الناحية التانية،
صاحبك "سامح" ما عجبهوش الكلام،
سخِن واتعصب، وفتح في عم "شلبي"،
"دا انتم جيل ماشي جنب الحيط!
دا الواحد منكم بيقعد 60 سنة من حياته
خايف يجرب حاجة جديدة!
مش كفاية إنكم كلتوها والعة،
وكل واحد منكم اشترى شقة،
ما تجيش بتمن "لابتوب" دلوقتي!
وبعدين، سبتولنا إيه بقى؟!
الله يخرب بيوتكم،
زي ما انتم خربتوها وقعدتم على تلّها!"
يمكن الاتنين، صديقي الإنسان، ما اتصالحوش،
غير لمّا قرروا إن هما يوجّهوا غضبهم مع بعض
ناحية الواد "ميدو" الغلبان،
عشان قاعد طول الوقت يا إما على الـ"تيك توك"،
يا إما مع أصحابه بيلعب "بلاي ستيشن"!
ما فيش طيب أي خروجة في المكتبة،
ولّا فرجة على حاجة هادفة؟!
صراع أجيال عنيف، صديقي الإنسان،
كاد إنه يتطور إلى تشابك بالأيدي والأرجُل،
ولولا الناس الطيبة اللي اتدخّلت،
وأولهم كان أنا طبعًا،
العبد لله، بلا فخر يعني،
قُمت داخل عليهم بدراسة عملتها مجلة Nature.
مجلة Nature نشرت دراسة
في الموضوع دا بالظبط في يونيو 2023،
كان فيها مراجعة لأبحاث واستطلاعات رأي كتير
اتعملت في 59 دولة،
على مدار 13 سَنة.
في الدراسة دي،
الباحثين عملوا كذا حاجة في نفس الوقت،
أولًا، جمّعوا استطلاعات رأي قديمة،
اتسأل فيها أكتر من 350 ألف شخص،
إذا كانوا شايفين
إن الأخلاق بتتدهور مع الوقت ولّا لأ،
وإذا كانت الأجيال الجديدة
ما بقاش عندها أخلاق زي زمان.
وثانيًا، عملوا استطلاعات رأي جديدة،
سألوا الناس في 2020،
إذا كانت صفات زي الصدق والطيبة والاحترام
قلّت عمّا كانت في 2016،
وقلّت في 2016 عمّا كانت في 2014،
وفي 2014 عمّا كانت في 2010.
وثالثًا، راجعوا استطلاعات رأي تانية،
شملت حوالي 4.5 مليون إنسان،
بس المرة دي، الأسئلة اللي اتوجهتلهم
كانت عن الحاضر بس، مش عن الماضي،
هل هما شافوا بشكل شخصي
أفعال خيّرة وطِيبة،
زي العمل التطوعي ومساعدة الغير
والتعامل باحترام مع الآخرين والإيثار وغيرهم؟
وهل هما عملوا دا لحَدّ؟
أو شافوا غيرهم بيعمله؟
أو المجتمع عمومًا بيشجعه؟
نتيجة الدراسة المطوّلة دي، صديقي الإنسان،
كانت مفاجئة
لكل من عم "شلبي" و"سامح" وبقية العمارة!
لأن الناس كانت شايفة
إن الأخلاق بتتدهور فعلًا،
والدنيا ما بقاش فيها خير، زي زمان،
والأجيال الجديدة صايعة وما اتربتش،
وفي نفس الوقت، إن الصدق
والطيبة والاحترام فعلًا بيقلّوا مع الوقت!
يعني، في 2016 كانوا أكتر من 2020،
وفي 2014 كانوا أكتر من 2016، ... وهكذا!
يعني، مش بس كل جيل
بيبقى قليل الذوق أكتر من الجيل اللي قبله،
لأ، دا حتى نفس الجيل،
كل ما بيمر عليه الزمن، بيبقى قليل الذوق أكتر!
يعني، الرجالة لمّا بيكبروا، بيتهطلوا!
المشكلة بقى إن في نفس ذات الوقت،
لمّا الباحثين راجعوا الاستطلاعات اللي بتطلب
من الناس يركّزوا في الحاضر، مش الماضي،
ويفكروا إذا كانوا شافوا بعينيهم
أفعال طيبة بتحصل حواليهم،
لقوا نتيجة غريبة تانية،
وهي إن الأفعال الطيبة
ثابتة عادي بمرور الزمان والأعوام،
ودا معناه إن تدهور الأخلاق دي
فكرة مش حقيقية،
أو وهم بيحصل لمّا بنيجي نفتكر الماضي بس،
أو نقارن بين الماضي والحاضر.
لكن لو جينا نفكر في الحاضر بس،
هنلاقي الدنيا حوالينا فيها خير عادي،
بالظبط زي ما الناس زمان في الماضي
كانوا بيلاقوا خير حواليهم،
وكمان بيحسوا إن حاضرهم أسوأ من ماضيهم.
طب في الحالة دي بقى،
يبقى احنا ليه دايمًا حاسين
إن الأخلاق بتتدهور ورايحة في داهية؟
هل احنا غاويين نكد مثلًا؟!
الباحثين في الدراسة دي، صديقي الإنسان،
بيقولولنا إن فيه سببين
بيخلّونا حاسين إن الأخلاق بتتدهور
بمرور الوقت في كل زمان ومكان،
أول سبب، هو ميل البشر الطبيعي،
بشكل غير واعي،
إن هما ينسوا سلبيات الماضي،
ويفتكروا إيجابياته بشكل أو بآخر،
الظاهرة دي بيسموها "التذكر الوردي"
كأنك لابس نضارة ملونة دايمًا
لمّا تيجي تبص على الماضي،
النضارة دي تخلّيه أجمل مما كان عليه فعلًا.
عشان كدا مثلًا، عم "شلبي"
اتهم "سامح" والجيل بتاعه كلُّه
إن هما ما لهومش في الالتزام،
ومش بتوع شغل،
زي ما هو كان ملتزم في شغله،
وشايف زمايله ملتزمين،
لأن معنى الالتزام زمان
كان إنك تفضل ماسك في وظيفتك
طول حياتك تقريبًا،
والتنطيط بين الوظايف
كان يُعتبَر قِلّة استقرار
ولازم ربنا يهدينا ونستقر بعده.
في حين إن بالنسبة لـ"سامح"
التنقل بين الوظايف طول الوقت دي
حاجة طبيعية،
لازم تلاقي نفسك كل شوية
بتروح من مكان للتاني.
التغيير دا حصل بشكل طبيعي،
عشان فرق
في الظروف الاقتصادية والاجتماعية أساسًا،
سوق العمل نفسه شكله اختلف
بين زمان ودلوقتي، صديقي الإنسان،
ما بقاش فيه تعيين حكومي مثلًا،
والمنافسة بقت أشد بكتير في سوق العمل،
وبالتالي، انت محتاج تبقى بتتحرك طول الوقت،
لأن اللي بيثبَت في مكانه،
غالبًا شغله هو اللي هيستغنى عنه.
دا تحول في الظروف،
بس لمّا ييجي عم "شلبي" يفكر فيه
هيحس إن الناس زمان كانت ملتزمة أكتر،
وجَدّ أكتر في شغلها،
ومش عايزة تفضل تتنطط
من مكان للتاني كل شوية.
لكن "سامح" ممكن يبقى شايف
قِيَم تانية أصلًا هي اللي بتحركه دلوقتي،
زي مثلًا، إنه ما يخافش من التغيير،
وما يرضاش بأي شغل وخلاص،
لو كان مش بيحقق طموحه.
يعني الفرق بين الاتنين
مش إن الأخلاق بتاعة زمان ما بقيتش موجودة،
إنما كل زمن، صديقي الإنسان،
بيخلق منظومة خاصة بيه من القِيَم،
بس البشر هما اللي دايمًا عندهم ميل طبيعي
إنهم يتحسروا على الماضي
ويحسوا إنه أحسن من دلوقتي.
التحسر على الماضي دا
حاجة ممكن تتخيل إنها عبثية وما لهاش لازمة،
بس المفاجأة، صديقي الإنسان،
إنه حاجة مهمة فعلًا،
يعني، الباحثين اللي عملوا الدراسة
شايفين إن التفكير بالطريقة دي
هو اللي بيخفف عننا وطأة الأحداث السيئة
اللي حصلت في الماضي،
عشان ما نفضلش عايشين بقية حياتنا
في ضل أحزان مرينا بيها من سنين طويلة.
مخنا بيبذل جهده عشان يتناسى الوحِش
أو يليّس عليه، عشان ما يفضلش معذبنا بيه،
فنقدر نتعايش وناخد قرارات في حياتنا
واحنا متفائلين بجدواها.
وبالعكس، انت لو بتفكر في سلبيات الماضي
أد ما بتفكر في إيجابياته،
فدي واحدة من علامات الإصابة بالاكتئاب.
إيه، صديقي الإنسان، طلعت مكتئب؟
يلّا، مش مشكلة!
التحسر على الماضي دا كمان
هو سبب في ظاهرة نفسية مهمة، كلنا عارفينها،
اللي هي ظاهرة الـ"نوستالجيا"
أو "الحنين للماضي".
إما بتحس إن حاجات قديمة وأماكن قديمة واحشاك،
وتقعد بقى تفتكر لمّة العيلة على الترابيزة،
أو زمن الفن الجميل،
أو زمن "فقدناك شعبًا"،
ودا لأن المخ بيركّز
على ذكريات حلوة من الماضي
وبيكبرها ويلمّعها، ويدهنها بمبي في بمبي!
ويقولّنا، "بصوا، الزمن دا كان لونه كدا."
مع إنه في الحقيقة غالبًا ما كانش كدا خالص،
لكن الحالة دي ممكن تحسّن مزاجنا
في أوقات الاضطراب والقلق،
وتدّينا ثقة في نفسنا
لمّا ثقتنا في نفسنا تتهز.
الحنين انتقائي كبستاني ماهر، صديقي الإنسان،
ما انت عارف!
عشان كدا، فيه دراسات تانية بتقول
إن الشعور بالحنين للماضي دا
بيزيد في المراحل العمرية
اللي الإنسان بيواجه فيها
تقلبات جديدة في الحياة
تخلّيه مش عارف راسه من رجليه،
زي أوائل الشباب مثلًا،
أو المراحل المتأخرة من العمر...
لمّا الواحد بيكون ما عندهوش سيطرة أوي
على اللي بيحصل في حياته.
فانت لو حاسس إنك متلخبط،
ومش فاهم إيه اللي بيتقال
في أغاني اليومين دُول،
عادي، ارجع Playback للكابّو "حميد الشاعري"،
"في سكوت زماني يفوت"،
ولو حاسس إنك لوحدك،
وما حدش من جيرانك عارفك،
ارجع Flashback لأيام
ما كانت "طنط (تفيدة)" جارتكم اللي في الرابع
بتتبادل مع الست الوالدة
حلل المحشي وصواني الرُقاق!
ذكريات جميلة، آه،
لكن في الغالب، انت في الأيام دي نفسها
كان فيه حاجات تانية منكدة عليك عيشتك برضه،
وجايز ما كنتش بتحب "طنط (تفيدة)" دي أصلًا،
ولا بتطيق ريحة الرُقاق بتاعها!
في دراسة تانية كمان،
نشرتها "الجمعية المَلَكية" في 2022،
لقت إن الناس بيبقوا أشد تحفظًا
في آرائهم وتفكيرهم أول ما بيكوّنوا أسرة،
يعني، لمّا بتتجوز وتخلّف
وتبقى مسئول عن بيت وعيال كدا،
زي عم "شلبي"،
فانت غالبًا بتميل لأنك تبقى متحفظ أكتر
في المواضيع الجدلية عمومًا،
وما بتتقبلش أوي التوجهات الجديدة
ولا الأفكار الجديدة.
ودا ممكن يبقى Mechanism دفاعي
يساعد الآباء والأمهات إنهم يحموا أسرهم،
ويحافظوا على بيوتهم وأطفالهم
من المجهول اللي هما خايفين منه،
وبالتالي، بيفضل الآباء والأمهات
متوجسين وخايفين،
ورافضين أي فكرة أو أي مَظهَر جديد
بيشوفوه في جيل ولادهم أو أحفادهم،
وممكن يوصفوها
بإنها انعدام تربية وقِلّة أدب.
في المقابل يشوفوا الماضي،
اللي هما متعودين عليه،
على إنه هو الأحسن والأأمن ليهم ولعيالهم.
بنفس المنطق دا بقى
لمّا ييجي الإنسان يفكر في الحاضر،
برضه بيميل للتأكيد على الحاجات السلبية
أكتر بكتير من التركيز على الحاجات الإيجابية،
دا لأن الإنسان دايمًا بيحس باللي ناقصه
أكتر ما بيحس باللي معاه،
يعني عادةً، عندنا استعداد إننا ناخد بالنا
من الزحمة والدوشة وقلة الذوق...
ونهتم بأخبار المصايب،
زي القتل والسرقة والاغتصاب والحروب،
أكتر بكتير ما بنهتم إن فيه حد قام
لحد أكبر منه في المواصلات مثلًا.
ودا بيساعد البني آدم إنه يدرك
المخاطر اللي حواليه بشكل أفضل،
وبالتالي، يعرف يتفاداها،
ودي كانت من وسائل النجاة زمان.
لكنه في نفس الوقت، ممكن يخلّي الواقع بتاعك
أكأب مما هو عليه الحقيقة،
تبقى حاسس إنه واقع مش حلو أوي،
بس هو مش وحِش أوي للدرجادي.
عشان كدا برضه،
"سامح" بيبص لـ"ميدو" ويستغرب،
إن عيّل زي دا ازاي اتعلم يمسك الـ"موبايل"
من قبل ما يتعلم الكلام!
وازاي إن كل معرفته في الحياة
جاية من مصادر عشوائية على الإنترنت،
ما حدش عارف إيه هي،
شوية "تيك توك" على شوية "يوتيوب"!
في حين إن انت كنت عشان تعرف حاجة،
لازم تروح تسأل حد كبير،
أو تفتح كتاب تدوّر فيه،
وبتعتمد على مصادر رسمية أكتر
زي الجرايد والكتب والوثائقيات.
في حين إن هو بيجمّع
معلومة من هنا على معلومة من هنا،
على حسب اللي بيطلَع قُدّامه على الإنترنت.
لكن لو ركّزت، صديقي الإنسان، هنا برضه،
هتكتشف إن ما فيش حاجة من دُول
بالضرورة أسوأ من التانية،
كل حاجة ليها عيوبها ومميزاتها.
يعني، المعرفة اللي بتعتمد
على مصادر رسمية أو مركزية زي الكتب مثلًا،
ممكن تبقى تفصيلية أكتر، وممكن تبقى أعمق،
لكن كمان ممكن تبقى
بتعبّر عن وجهة نظر واحدة،
أو عن الرأي السايد بس،
وما فيش مساحة لتنوع وجهات النظر.
في حين إن المعرفة المجزّأة دي،
اللي هي بتيجي من على الإنترنت،
ممكن تبقى عشوائية ماشي، وما لهاش نمط،
لكن كمان التحكم فيها وتوجيهها أصعب بكتير.
دا ممكن يخلّي الأجيال الجديدة
عندها جرأة في التفكير أكتر
عندها اطلاع على وجهات نظر هامشية
أو صعب الوصول ليها
أكتر بكتير من الأجيال اللي فاتت.
الفكرة إن احنا عمرنا ما هنعرف
طول ما احنا مركّزين
في الجزء السلبي بس من الموضوع.
لكن هو دا اللي الإنسان بيعمله،
إنه لمّا يفكر في الحاضر،
بيفكر في سلبياته،
لمّا يبقى عندنا ميل بشكل عام
إننا نشوف الإيجابي في الماضي،
والسلبي في الحاضر،
فاحنا بيبقى عندنا انحيازين بيكمّلوا بعض،
وبيشتغلوا مع بعض كدا،
زي السكّينة في الحلاوة،
أو زي البِستِم في الموتور!
عشان يخلّونا نشوف إن الأخلاق بتنهار،
والأجيال الجديدة صايعة ومتربية أنجس تربية،
وكلهم شبه "زياد ظاظا"!
رغم إن "زياد ظاظا" دا عنده أخلاق
ممكن ما تبقاش عند ناس أكبر منه في السن،
تقولّي، صديقي الإنسان، "زي إيه؟!"
أقولّك مثلًا، اسمعه وهو بيقول،
"باشا، ما بأرشدش!
رغم إنه ما فيش فينا مخ لتفتيشك،
ما فيش فينا قلب لتلبيشه!"
واللي بيحصل كلُّه منه، ما بيرميش حد لومه!
ولولا اللي بيعمله، كان زمانه مرهون!
عايز إيه، صديقي الإنسان، أكتر من كدا؟
صديقي الإنسان، خلّيني ألعبلك على البعيدة،
وأقولّك إن تصورنا
عن تدهور الأخلاق باستمرار دا،
ممكن يبقى كمان بيدل على حاجة أكبر،
وهي إننا كبشر بشكل عام
عندنا تصور تنازلي، هه، أو انحداري،
عن حركة التاريخ وتغير المجتمعات.
يعني إيه الكلام المجعلص... دا؟!
يعني، احنا بنحب نتصور إن التاريخ واخدنا
وماشي في خط منحدر كدا،
نازل يشرب من البحر،
احنا دايمًا رايحين في داهية،
والعالم بينهار،
والبرشام سايق، والحياة في انحطاط مستمر!
حتى كلمة "الزمن" نفسها
ليها جذر مُشترَك مع ألفاظ كتير
تدل على الضعف المتدرج والانحدار.
يعني مثلًا، لمّا بنقول:
ولو كان الإنسان دائم المرض،
أو ضعيف من الكِبَر،
يتقال عليه "زامن" أو "زمين"،
يعني ممكن تقولّه، "إيه يا زميني؟!"
وممكن نوصف الزمن بإنه زامن برضه،
لو كان شديد وصعب.
وحتى في الثقافة الأوروبية
وفي اللغة الإنجليزية وشقيقاتها،
مفهوم الزمن له جذور شابكة
في أصول أسطورية يونانية قديمة،
كلمة Chronology مثلًا، أو "تتابع الزمن"،
جاية من كلمة Cronos، اللي كان ليها
نفس المعنى في اليونانية القديمة،
لكنها كمان كان اسم إله بياكُل ولاده،
علشان خايف من نبوءة بتقول
إن حد منهم، لا سمح الله،
هيتقلب عليه وياخد منه حُكم العالم.
"كرونوس" كان دايمًا خايف من المستقبل،
اللي ولاده شايلينهوله،
عشان كدا كان بياكلهم.
لكن في الآخر، واحد منهم اسمه "زيوس"
بيعرف ينجو ويكبر
وياخد فعلًا حُكم العالم من "كرونوس".
والعِبرة إنه المستقبل
كدا كدا هييجي، صديقي الإنسان،
مهما كنت خايف منه،
ومهما كنت حاسس إن انت بتبعد باستمرار
عن الماضي المثالي بتاعك،
وإن انت رايح ناحية مستقبل
ما يعلم بيه إلا ربنا.
الظريف بقى إنهم بيقولوا
في الأساطير الإغريقية على عهد "كرونوس" دا
إنه "العصر الذهبي" أو "الزمن الجميل"،
اللي هي أيام ما كان
الواحد فيهم بياكل عياله، بشياكة يعني!
الحقيقة، صديقي الإنسان،
إن تصورنا الكئيب والتراجيدي عن الزمن
إنه دايمًا بيتدهور،
ودايمًا واخدنا من سيئ إلى أسوأ،
التصور دا بيريحنا،
بيريحنا كلنا كبشر،
زي ما الـ"نوستالجيا" بتريحنا،
والتحسر على الماضي هو كمان بيريحنا.
ودا لأن التصور دا قلبه أبيض،
فكرة إننا بننهار باستمرار دي معناها
معناها إن احنا في يوم من الأيام
كنا في حتة حلوة،
بل وفي حتة مثالية كمان،
الفكرة دي شايلالنا في قلبها الأبيض
وعد وطبطبة
إنه مهما الأيام قسيت علينا
وشُفنا من الأجيال الجديدة دي العجب والبوظان،
فاحنا فيه حاجة دايمًا
نقدر نرجعلها ونمسك فيها وندوّر عليها،
عشان نصلّح بيها البايظ دا،
زي كرم "طنط (تفيدة)" جارتكم كدا،
اللي في الرابع دي،
صاحبة أوحَش طبق رقاق في المنطقة!
وإنه الأخلاق جوانا، بس الدنيا لاهيانا،
أو السكينة سارقانا، ومش جاية على هوانا،
واوعى وشك، أحسن الزمن يغشك!
شوف، صديقي الإنسان،
أنا جاي معاك في أي حاجة،
شوف أي حاجة بتقفّي، وأنا معاك فيها!
الفكرة دي كمان جواها وعد
بإنه أكيد البوظان دا
هييجي في نقطة ويبقاله آخر،
يعني، هنوصل لحتة ما فيش أسوأ منها،
وساعتها، هنضطر إننا نفوق لنفسنا،
ونرجع تاني زي زمان.
أخلاقنا هترجع،
وهنبقى 100 فُل و14، زي الأول،
ولعل الله يبعث "طنط (تفيدة)" جديدة!
وإحساسنا بالتدهور دا
بيشجعنا إننا نحافظ على التراث ونحترمه،
لأن لو كنا طول الوقت فاكرين
إن لسة اللي جاي أحلى،
إيه اللي هيخلّينا
نحافظ على اللي فات أو نحاول نفتكره؟
ارمي القديم بقى، وخُد الجديد،
وبلاش نتكلم في الماضي، صديقي الإنسان،
الماضي دا كان كله جِراح!
بس الحقيقة
إنه الحفاظ على التراث دا مهم جدًا برضه.
لأن التراث دا هو مخزن الحكمة البشرية
المتراكمة عبر الأجيال،
وهو اللي بيسمح باستمرارية المعرفة وتراكمها
والتعلُّم من الماضي.
من الآخر كدا، صديقي الإنسان،
عشان انت فرهدتني يعني،
هيفضل كل جيل يشوف الجيل اللي بعده
بايظ وصايع وأخلاقه ضايعة،
لأننا كبشر هنفضل دايمًا ميّالين
إننا نشوف الأخلاق بتدهور، أيًا كان احنا مين،
والإحساس بالتدهور دا، زي ما شُفنا،
ممكن يبقى مش حقيقي،
لكن ليه جذور نفسية عميقة جوانا،
لأنه بيساعدنا نتجاوز خوفنا من المستقبل،
وبيساعدنا نحافظ
على الماضي بتاعنا ونحتمي بيه
في مواجهة حاضر ومستقبل
ممكن يكونوا مقلقين أو قاسيين علينا،
وخصوصًا، لمّا بنكون مرعوبين
قُدّام مفاهيم جديدة مجهولة بالنسبالنا،
أو قِيَم أول مرة نسمع عنها،
وما نعرفش إيه نتايجها.
وكل اللي نقدر نعمله في الحالة دي
إننا نكون واعيين إن إحساسنا دا
وراه نوع من التحيز،
عشان ما نظلمش الأجيال الجديدة،
زي ما أجيال قبلنا ظلمتنا
واتهمتنا إننا فاقدين وما شُفناش تربية!
لو عملنا كدا، هنقدر نبقى منفتحين أكتر
على إننا نفهم الأجيال اللي جاية
والأجيال اللي فاتت هما كمان،
ونفهم جيلنا احنا نفسه كمان بشكل أفضل،
وندخل في حوار مع دُول ودُول،
مش بالتشابك بالأيدي والأرجُل،
زي ما كان هيحصل
مع عم "شلبي" و"سامح" و"ميدو"!
لكن بحوار متحضر وراقي،
زي اللي بنعمله أنا وانت دلوقتي، صديقي الإنسان.
ومن هنا، صديقي الإنسان،
عايز أوجّه رسالة
لأستاذ "باسم"
اللي كنت بآخد عنده درس كيميا في ثانوي،
واللي قالّي في مرة،
"ابقى قابلني لو نفعت!"
وأقولّه، "وربنا جَت معاك صُدفة!"
يلّا، بعد إذنك بقى، صديقي الإنسان،
إمّا أشوف العيال ولاد الكلب
اللي بيلعبوا في الشارع دُول عاملين دوشة ليه!
وما تنساش تروّق علينا كدا،
حبّة "سبسكرايبات" على حبّة "لايكات"
هه، واخد بالك؟
ما تبقاش بخيل، صديقي الإنسان!
ما تبقاش جلدة! اتعلم من الأجيال القديمة،
الكرم من الجيل القديم.
اعمل حاجة تنفعك، تنفعك لآخرتك!
هتروح من ربنا فين، صديقي الإنسان؟!
يلّا، سلام عليكم!
