أنا كام مرة قلتلك يا "محمد"،
العمارة هنا ليها قواعد...
وأصول.
الله! طب وأنا كنت عملتلك إيه يا حاج؟
انت كنت بتعمل إيه في المطبخ
من ساعة يا "محمد"؟
كنت بعمل تقريبًا شوية رُز في المطبخ.
بالشعرية يا "محمد"، رُز بالشعرية يا "محمد"!
وفين؟ في بيتي!
وفي سريري!
الله! الله! الله! إيه يا عم "شلبي"؟
روّق كدا، في سريرك إيه؟
انت كبرت وخرّفت ولّا إيه؟
أيوة يا ابني. معلش يا ابني، اندمجت.
افتكرت يا ابني أيام "المرسح"!
طب وانت شوية رُز مزعلينك في حاجة؟
هي إيه المشكلة في كدا؟
يا "محمد"، انت عندك كرب.
كرب؟ كرب إيه؟
كربوهيدرات يا "محمد".
هو انت يا ابني ما تعرفش إني أنا عامل "دايت"؟
آه! عشان كدا انت باعت على الجروب
تسأل على ميزان حسّاس!
يا ابني، الجرام بيفرق!
وانت تتاقل بالدهب يا عم "شلبي"، بصراحة!
طب احنا مالنا؟
مهو انتم لازم تساعدوني.
سكان العمارة كلها لازم تقف جنبي.
يا ابني، أنا بتعرض لمغريات.
وما تخلينيش أخُش في نزوة، أنا مش أدها.
يعني انت يا حاج، بكل الثروة اللي عندك دي،
من المكر والخبث الاجتماعي،
يتم إغراءك بشوية رُز؟
دا رُز بالشعرية يا "محمد"!
بالشعرية.
وبالسَمنة البلدي.
وأنا يا ابني بحب الشعرية أوي! أوي!
طب انت ليه عامل "دايت" يا عم "شلبي"؟
يعني، انت مناسب للـ"ستيريوتايب" بتاعك.
أنا عمري ما شُفت صاحب عمارة فورمة، بصراحة.
بُص يا ابني. دقيقة واحدة، استنى!
الله! الله! الله! إيه دا؟
انت قفلت الباب ليه يا عم "شلبي"؟
يا ابني، أصل المدام ليها ودان.
- بُص، أنا هقولّك، بصراحة.
- أيوة.
أصل أنا... عايز أتجوز تاني.
العب يا سمك!
أيوة يا عم "شلبي" يا رايق!
دا انت كدا بقى اللي عندك كرب.
- ومين سمعك! كرب شديد يا "محمد".
- عارفه، عارفه.
حاضر يا عم "شلبي"، والله المرّة الجاية
وأنا بسوّي الرُز، هبقى أقفلّك شباك المطبخ.
لأ، ما تطبخش خالص. عايز تاكل برة، براحتك.
بعد كل دا وبراحتي؟
طب اتفضل بقى يا عم "شلبي"،
ربنا يعينك على ما بلاك.
بالحق... أنا عطّلت الأسانسير.
عشان نطلع وننزل على السلِّم.
عشان نبقى "فيت" كدا،
وفورمة، ورياضيين.
زيي كدا.
واحد... اتنين.
واحد... اتنين.
ماشي يا "شلبي"! طب والله لأعمل رُز!
صديقي الإنسان.. عايز أسألك سؤال...
احنا أخوات، انت عارف.
بيني وبينك كدا... يعني...
انت تخنت شوية في الفترة الأخيرة، مش كدا؟
لأ، صديقي الإنسان،
أنا مش جاي أقلّب عليك المواجع،
أنا عارفك، إنسان جميل،
من امتى كان يفرق معايا الـ15 كيلو الزيادة دول؟
لستُ أنا الذي يهتم بالـ"دايت".
وحتى، يعني، مش خايف عليك والله،
عارف إنك هتكون الصيف الجاي
جاهز بفورمة الساحل، إن شاء الله.
يعني، دا لو كان معاك فلوس تروح الساحل.
بس وبعدين، صديقي الإنسان؟
يعني، ما انت كل مرة بتروح الجيم
وتعمل الفورمة التمام،
وكُلّها شهرين وترجع تتخن تاني!
إيه الحكاية دي، صديقي الإنسان؟
أنا عارف الوضع والله والمشاغل، اللي بتخلّينا
كل مرة نرجع نأنتخ ونصهين ونسيب الـ"دامبل"،
ونقفش في صينية الرُقاق
باللحمة المفرومة من تاني.
بس تفتكر، صديقي الإنسان، المشكلة فيك؟
ولّا في صينية الرُقاق؟
ولّا أمك حد مسلّطها عليك، صديقي الإنسان؟
طيب. عشان أثبتلك إن أنا مش جاي أنكد عليك،
هقولّك خبر جميل.
الخواجات برة،
اكتشفوا إن الحالة اللي انت فيها دي،
مش بسبب ضعف الإرادة،
بالعكس، بل بسبب قوة الإرادة.
الخواجة، الدكتور "كيلي براونيل"،
من جامعة "ييل" الأمريكية،
اتكلم عن ظاهرة بيسميها "تأثير الـ(يويو)"
وهي إن الناس اللي بتعمل "دايت" وتخسر وزنها،
غالبًا، بترجع تتخن تاني.
والسبب هو إن الناس دي بتمشي على الـ"دايت" فعلًا
بكل ما فيهم من عزيمة وقوة إرادة،
وبيحطوا نفسهم تحت نظام غذائي صارم جدًا،
فالجسم بيبدأ يحرق الدهون المتراكمة فيه،
بس بعد فترة،
بيتأقلم الجسم مع الحالة دي، وبيبدأ يخس أقل.
يا ابن الكلب!
يلاقيك بدأت تاكل أقل، فيبدأ يحرق أقل.
ومفيش حد، صديقي الإنسان،
هيفضل مجوّع نفسه طول الوقت يعني.
هتلاقي أمك، مثلًا،
قامت عازمة خطيب أختك، هو وأهله،
وطبختلها صينيتين بشاميل و6 فِرَد حمام
وطاجن عكاوي بالليّة،
تقوم بطنك تصوصو، فانت تقول، "دي مش ليا."
بس على مين؟
فترجع تاكل بشراهة بعد الحرمان بقى.
وانت أصلًا كنت بدأت تحرق أقل،
فتتخن شوية كمان.
وطبعًا، صديقي الإنسان،
أمك عاملة كميات، عشان الناس ما تاكلش وشكم،
فمين هيبات قُدّام التلاجة "ناو"؟
ترجع تاكل بشراهة بعد الحرمان بقى،
فتتخن من جديد.
فتعمل "دايت" من جديد، فتخس.
ثُم تتخن من جديد.
فتعمل "دايت" من جديد، فتخس.
فهل الـ"دايت" عبثي، صديقي الإنسان؟
تفتكر نخس ولّا ما نخسش؟
نعمل "دايت" ولّا ما نعملش؟
هل هنقضي عمرنا كله تحت تأثير الـ"يويو"،
وتحت ضغط الـ"دايت" والجيم
وسباق قوة الإرادة دا؟
زمان، الناس كانت تاكل من رزق الله،
على أد ما تقدر،
والتُخان، ما كانوش كتير برضه، صديقي الإنسان،
كانوا شوية قليلين،
وكانوا، غالبًا، شوية أغنيا وناس بتحب كرشها.
ما كانش التُخن ظاهرة عالمية كدا.
في سنة 1997،
منظمة الصحة العالمية أصدرت تقرير...
بتقول فيه إن السِمنة أصبحت وباء عالمي.
البشر بقوا أتخن عمومًا،
ومش الأغنيا، زي زمان، أيام جدّي وجدّك،
لأ، دا عمليًا، في وقتنا الحالي،
الفُقرا، مُعدَّل السِمنة عندهم،
أكتر من الأغنيا.
فيه ظاهرة بيسمّيها الباحثين
"مفارقة السِمنة والفقر"،
بيحاولوا يحللوا فيها العلاقة بين التُخن والفقر،
في عالمنا الحالي.
يعني حتى قلة الفلوس، هتتخنك.
فيه ناس بتقولّك إن ظاهرة السِمنة دي،
بسبب حاجة اسمها "مجتمع الوفرة".
يعني بسبب إن البشر اخترعوا الآلات،
وبقى عندهم قدرة زراعية وصناعية أكبر.
فبقت المنتجات والأكل
متوفرة أكتر بكتير من زمان.
والمحصول، اللي كان زمان، بيطرح 30% منه،
دلوقتي، بفضل التقنيات الحديثة في الزراعة،
بقى يطرح في بعض الأوقات نسبة فوق الـ90%.
فبقى الأكل كتير، طب هنوديه فين؟
البشر اخترعوا التلاجة، صديقي الإنسان.
وباعوا لأمك واحدة في جهازها،
تقدر تدخل تفتحها وتاكل وقت ما تحب.
كل ما تحس إنك زهقان،
تروح تبص في التلاجة، تشوف الكلام على إيه.
بس أنا، صديقي الإنسان، يعني،
مش مقتنع أوي بالكلام دا بصراحة.
أنا كلمتك قبل كدا عن الوفرة،
وإنها بتتسبب في نمو الحقد والضغينة
في المجتمع بين الناس.
لكن التُخن دا،
أكيد له أسباب أكتر من موضوع الوفرة دا.
لأن الإنسان، يعني، مهما كَل،
أكيد مش هيقدر ياكل أكتر من طاقته.
فيه حاجة في معدته،
هتوقفه لو حست إن الموضوع زاد أوي.
مفيش حاجة بتوقفه؟
بس برضه جايز فيه حاجة، أعتقد.
يعني، الناس بتاكل كتير، لأنها بتجوع كتير.
بس اللي مش فاهمينه،
ازاي الناس بتجوع كتير رغم إنها بتاكل كتير،
ورغم إن جسمهم مليان دهون، إيه السبب؟
خلّينا نرجع لـ"أمريكا"، علشان نفهم،
بلد الخواجات.
دراسات كتير هناك، بتشوف إن المشكلة
في الحاجة اللي اسمها "الدايت الأمريكي".
"الدايت الأمريكي" دا، صديقي الإنسان،
هو  نموذج وثقافة في الغذاء،
"أمريكا" عممتها على العالم كله،
خصوصًا، لمّا بدأوا يصدّرولنا
مُنتَجات الطبخ الأمريكية،
اللي هي مش أمريكية ولا حاجة دي.
هما إيه، خدوا شوية أكل من عند "المكسيك"،
وخدوا شوية أكل من عند الطاليان،
وقالّك دا المطبخ الأمريكي.
وقعدوا بقى يفتحوا في "فرانشايزس"
للمطاعم بتاعتهم دي عندنا.
وأساس الـ"دايت" دا
هو خلط الكربوهيدرات البسيطة بالدهون
وخصوصًا، الدهون الرخيصة،
زي الزيوت النباتية المُصنَّعة.
دا طبعًا، غير كميات السُّكر الرهيبة
اللي موجودة في الأكل.
الموضوع دا، يعني،
ما لهوش علاقة بس بالوجبات السريعة،
اللي زي "ماكدونالدز"
و"كنتاكي" و"دومينوز بيتزا"،
وإلا كانت اتحلت،
يعني، ما كناش هناكل من الأماكن دي وخلصنا.
خصوصًا، إن كل الناس قالت إن أكلهم مش صحي.
بس المشكلة إن كل الصناعات الغذائية...
كلها، كلها يعني...
قايمة على السُّكر
وخلط الكربوهيدرات بالدهون.
فكر كدا، صديقي الإنسان،
تبص على القيمة الغذائية لأي منتج.
ادخل الـ"سوبر ماركت"...
وجرّب تمسك أي إزازة أو أي علبة
أو أي كيس، واقرا اللي مكتوب عليه.
حتى المنتجات اللي بيقولوا عنها
إنها معمولة عشان الـ"دايت"،
بتعمل تأثير عكسي في بعض الأوقات.
فيه دراسات،
نشرتها المكتبة الأمريكية الوطنية للطب،
بتأكد إن المنتجات، اللي هي منزوعة الدسم دي،
فيها نسبة سُكّر أعلى من المنتجات العادية.
يمكن السبب، إن الأكل اللي بيتشال منه
الدسم عشان الـ"دايت"،
بيعوّضوا دسمه بسُكّر
عشان يبقى طعمه مقبول وحلو.
دا غير نقص الدهون الطبيعية،
وغيرها من الحاجات اللي بتشبع
في اللبن منزوع الدسم مثلًا،
بيخلّي ناس كتير تلجأ للتعويض بأكل السُكّر،
عشان تعوّض الطعم الناقص من نزع الدهون.
وانت، طبعًا، مش ناقص سُكّر.
صديقي الإنسان، انت سُكّر لوحدك!
الأغذية دي بتعمل نوع من الإدمان،
لأنها بتدّيك طاقة سريعة،
وبترفع الإنسولين، لا مؤاخذة، في الدم،
ودا بيخلّي الدهون تتخزن في خلايا جسمنا.
وبعدين، يرجع يهبط الإنسولين مرّة واحدة،
وتحس إن طاقتك اتسحبت،
فتحس إنك جعان وعايز تاكل تاني.
صديقي الإنسان، أنا مش عايز ندخل
في التفاصيل دي أوي، لأنها معروفة،
وهتلاقي ناس كتير
بيتكلموا عنها كلام معقول ومُفصَّل.
أحسن مننا يعني.
السؤال اللي يخصنا في الموضوع دا،
هو سؤال، هل العيب فينا؟
ولا دا "تاكسي لازق فينا"؟
أنا، بصراحة، أعتقد إنه يعني،
دا تقريبًا "تاكسي لازق فينا".
التُخن والبدانة، جزء كبير من أسبابها،
هي سياسات غذائية عامة،
نموذج معيّن من الصناعات الغذائية
اتفرض علينا من النظام الدولي.
طب ليه المسئولية
بيتحملها صديقي الإنسان لوحده؟
أو بتتحملها أم صديقي الإنسان
لمّا تعمل صينية مكرونة بالبشاميل؟
أمك، صديقي الإنسان،
لو كانت عايشة قبل 50 سنة،
ما كانتش هتبقى عارفة إيه البشاميل أصلًا،
ولا الحاجات اللي شبهه.
كانت هتعملّك أكل تاني، أكل حقيقي،
ما بيسببش الإدمان
والكلام الفارغ بتاع اليومين دول.
شايف الصورة دي، صديقي الإنسان؟
بُص كويس، دول 10 شركات فقط، هما اللي بيتحكموا
في كل الأكل والشرب المُصنّع في العالم.
وحتى غير المُصنّع،
يعني شِق كبير جدًا من الإنتاج العالمي
من الخضروات والفواكه واللحوم،
بيقع تحت سيطرتها.
طبعًا، الشركات العملاقة دي،
بتمتلك ميزات اقتصادية وتسهيلات،
 ومرفوع عنها القيود الاقتصادية،
ودا بيخلّي تكلفة الإنتاج عليها تبقى أقل.
فيعرفوا ينتجوا أكتر،
فيبيعوا أكتر، فيكسبوا أكتر.
دا قد يبدو في مصلحة المستهلك.
مش دا اللي بيقولوا عليه
الـWin- Win Situation؟
لأ... الحقيقة غير كدا تمامًا.
في النهاية، الأكل المُصنّع الرخيص
بيدفع تمنه المستهلك أمراض قلب وسِمنة وسُكّر،
دا سُكّر تاني، غيرك، صديقي الإنسان،
سُكّر وحِش، انت سُكّر حلو!
وقايمة ما لهاش آخر من الأمراض.
المُنتَجات دي بتتصنع بطريقة
تخلّيها إدمان، زي ما قلنا.
سُكّر بقى وكربوهيدرات مخففة ودهون
ومكسبات طعم ومواد مُعدّلة وراثيًا وبلاوي زرقا.
الخلطة لازم تكون إدمانية،
عشان الناس تفضل تشتري.
غير بقى ماكينة الإعلانات الضخمة،
اللي بتخلّينا طول الوقت
مُحاطين بإغراءات المنتجات دي في كل مكان.
والزنّ على الودان أمر من السحر.
وحتى لو قاومت النهاردة، هتقع بكرة.
النظام دا
قضى على الأنظمة الغذائية التقليدية،
والأكل اللي كان بيميز كل مجتمع عن التاني
ويفرقهم عن بعض، قل جدًا.
مهو، صديقي الإنسان، كل مجتمع
له طبيعة مختلفة وأرض وظروف مناخية،
كانت بتخلّي إنتاجه الزراعي والحيواني مختلف.
هدّيك مثال، دلوقتي مثلًا، واحد عنده مزرعة
في "البرازيل"، بيعيش منها هو وعيلته،
هتيجي الشركة تعرض عليه
إنه يوقّف الحاجات دي، ويزرع بُن فقط.
وياخد فلوس يعيش بيها حياته،
بدل ما كان هو اللي بيزرع أكله بنفسه.
أُمّال يعني ثورة الكافيين و"النسكافيه" دي
حصلت ازاي؟ ما هي بالطريقة دي.
بس بعد كدا، بيلاقي إن الفلوس
اللي هو خدها منهم دي،
ما تقدرش تشتري غير أطعمة رخيصة
من اللي الشركات دي بتنتجها.
ولو حب بقى يرجع كل يوم يشتري
لحوم طازجة وبيض وخضار وفاكهة وأكل حقيقي،
من اللي ربنا خلقه،
بيلاقي إن تكلفته عالية جدًا.
ومن هنا، بتحصل برضه المفارقة
اللي بتربط بين التخن والفقر،
اللي اتكلمنا عنها من شوية.
كل ما كانت قدرتك الشرائية أقل...
...خياراتك الغذائية...
هتكون أقل تنوُّع وأقل جودة.
كل ما كنت أفقر، ببُصلّك، أيوة، انت،
نظامك الغذائي هيكون فارغ
من القيمة الغذائية،
بيتخّن، بدون ما يمدّ الجسم باحتياجاته.
ومشكلة الأغذية اللي فارغة
من القيمة الغذائية،
واللي بيكون أغلبها كربوهيدرات مخففة وسُكّر
إن الجسم هيفضل جعان، ويفضل في دايرة مفرغة
من الأكل الكتير من غير شبع.
والنتيجة: السِمنة.
بينما الأُسر اللي دخلها مرتفع،
بتختار ما بين مئات الأنواع المختلفة من الأكل.
واللي بيكون البروتين والخضار الطازة والفواكه
جزء كبير منها،
ودي فجوة كبيرة جدًا في تأثيرها على الصحة.
هنا، ممكن نتكلم عن إن التُخن
مش مشكلتك الفردية، صديقي الإنسان.
أكيد هو مشكلتك وكل حاجة،
بس مش انت السبب فيها لوحدك.
السبب فيها، كمان، نظام عالمي كامل.
طب ليه التُخن النهاردة
بيعتبروه خطيئة فردية؟
صديقي الإنسان،
الأديان العالمية زي المسيحية والإسلام وغيرهم،
اعتبرت إن الثواب والعقاب مسألة فردية،
"لَا تَزِرُ وَازِرَةٌ وِزْرَ أُخْرَىٰ"،
مش كدا؟
بس في نفس الوقت، الأديان شافت
إن جماعة المؤمنين بتوعها،
مسئوليتهم إنهم يرشدوا الفرد لطريق الصواب.
لكن لمّا بنتكلم عن التُخن والبدانة،
فاحنا بنشوف إن البدانة خطيئة فردية.
انت جسمك دلوقتي ما بيطابقش
التصورات العالمية عن الجسم المثالي،
وبقت فكرة الجسم المثالي دي
فكرة عامة وموحدة.
لازم كل الناس تأمّن عليها ويحاولوا يطبّقوها،
بالرغم من اختلاف ظروفهم وميولهم وثقافافتهم.
بس في نفس الوقت، انت ما عندكش
تعاليم تدلّك هتعمل إيه في موضوع التُخن دا.
ودا شيء قاسي جدًا،
لأنه بيخلّيك تحس بالخطيئة.
طيب، إذا التُخن خطيئة،
فهو خطيئة في أنهي دين؟
صديقي الإنسان، فكرة الجسم المثالي دي،
مالهاش دين. ولا فكرة مُقدّسة.
هي مجرد صورة Sexy
علشان توصل لمنافع أكتر في حياتك،
فكرة كل دورها بس
تحسسك بالذنب والضعف والنقص.
وما خدتش من الدين غير فكرة الخطيئة بس،
بس مش قادرة تدّيك
حاجة في المقابل تثق فيها فعلًا.
أو تقولّك انت لازم تعمل إيه
عشان تحل الموضوع دا.
مفيش إلا شوية Influencers
بيورّوك ازاي حياتهم مثالية لأنهم مش تُخان.
بس كل واحد فيهم عنده وصفة شكل.
إيه؟ يخرب بيت أمك، انتي الكلام مزعلك؟
بس! بس!
بس! الراجل نافوخه ضرب، صديقي الإنسان!
بس! بس يا حبيبي!
بس، خلاص! نرجع لموضوعنا.
مفيش إلا شوية Influencers
بيورّوك ازاي حياتهم مثالية لأنهم مش تُخان.
بس كل واحد فيهم عنده وصفة شكل،
إشي Vegan وإشي Keto
وإشي Low Calorie وإشي Carnivore
ودول بقى، صديقي الإنسان،
جابوا من الآخر، بصراحة.
قالّك إنه مفيش حاجة تستاهل
تتاكل على الكوكب كله غير اللحمة.
المهم إن، يعني، كل الحاجات دي موجودة،
وعليك انت الاختيار بقى.
بس الاختيار دا مش حُر للدرجة اللي في بالك.
كل دا وراه شركات وصناعات غذائية
وسياسيات إعلانية برضه.
انت ما لكش أي دور في الظَّرف دا
غير إنك "تستهلك" وَصفات،
صديقي الإنسان، اقعد على جنب،
استهلك وصفات بس، ما توجعليش دماغي!
وفي الآخر، تعيش تحت ضغط
الخطيئة والـ"دايت" والجيم طول عمرك.
فيه ست أمريكية اسمها "جودي دين"،
شايفة إن النظام الأيدولوجي الحالي كله
قايم على حاجة اسمها "فردنة الذات".
صديقي الإنسان،
تعالى سوا نفهم يعني إيه "فردنة الذات".
ببساطة خالص كدا،
"فردنة الذات" دي هي إنك تتحول لفرد،
سهلة جدًا، تعيش فرد، مش جماعة.
إنك تفكر في نفسك بس،
وتحل مشاكلك بنفسك لوحدك،
وتتعامل مع العقبات والمشاكل لوحدك برضه.
إنك تسيب كل المجموعات والروابط الاجتماعية
اللي بتنتمي ليها،
وتعتبر، من هنا ورايح،
إن كل حاجة لها علاقة بيك انت لوحدك بس،
ومطلوب تتعامل معاها بشكل فردي، لوحدك برضه،
رغم إن كل حاجة في الكون
متعلقة بمجموع الناس، مش بأفرادهم.
إنك اتعلمت بدل ما تقول هنعمل إيه في المشكلة
اللي بتقابلنا دي، وهنتصرف فيها ازاي،
لأ، شوف إيه الجزء
اللي يخصّك لوحدك من المشكلة،
وقول، "هعمل إيه في المشكلة
اللي بتقابلني دي، وهتصرّف فيها ازاي؟"
مش "هنتصرف"، "هتصرّف".
طب إيه الفايدة من دا؟
الفايدة... خُدلي بالك بقى،
إنك لمّا بتبقى فرد،
بتكون أضعف قُدّام كل سُلطة جماعية،
ويُمكن السيطرة عليك بسهولة،
وإجباري إنك تبيع نفسك بتعاقدات غير متساوية
مع الشركات والسُلطات الكتيرة
اللي في العالم.
يعني، تعالى ناخد الجيم كمثال،
أنا عارف، صديقي الإنسان، إنك وَحش في الجيم. عاش.
صحيح هو مش باين عليك أوي،
بس انت وحش، أنا واثق فيك.
مشكلة الجيم
إنها أكتر رياضة وحيدة في التاريخ،
مفيش فِرَق أو مجموعات في الجيم.
المجموعات الوحيدة في الجيم
هي مجموعات التمارين.
وانت فرد وحيد،
حاطط الـ"هاند فري" في ودانه، وبيلعب مع نفسه،
لا حد بيقولّك سلام عليكم،
ولا حد بيعطس في وشك حتى!
وكل إنسان بقى عنده
الـ"دايت" الخاص بيه لوحده،
مكتوبله فيه إيه الحاجات اللي بتعملّه حساسية،
وإيه التمرينات اللي المفروض يركز عليها.
والـ"دايت" بتاعك مختلف عن الـ"دايت"
بتاع اللي بيلعب على الجهاز جنبك، واخد بالك؟
فرداني أوي الجيم دا في كل حاجة!
كل واحد فينا عايش في خطة بتاعته لوحده.
وعايش خطيئة تخصُّه لوحده،
وبيتعامل مع التهديد بالتُخن لوحده،
ومفيش حد يساعدنا عشان نخلص من كل دا.
انت وحيد، صديقي الإنسان.
وكأن الخطيئة هي الحاجة اللي بتميزك كفرد.
وحتى لو عايز تمارس رياضة جماعية مثلًا،
هتعمل دا ازاي؟
هل انت لسة بتشوف صحابك القُدام
اللي كنت بتلعب معاهم حجز كورة كل أسبوع؟
انت غالبًا، أصلًا، بقيت ترجع البلد كل شهرين،
تشوف أمك بالعافية، بالخناق.
وحتى لو افترضنا إنك انت عندك صحابك،
أو ربنا كارمك وعند اشتراك في نادي،
فالرياضات الجماعية بتحتاج وقت أكتر بكتير
من ساعة ولّا نُص ساعة بيحتاجها الجيم،
لأنه بيبقى فيه في النُص
تواصل إنساني وتفاعل إنساني.
بتقف تتكلم مع الناس، تقولّه،
"انت ازيك، عامل إيه؟ ازي فلان، ازي فلانة."
لكن الجيم لأ، لوحدك.
الرياضات الجماعية طبعًا أمتع بكتير،
ويسهُل الالتزام بيها أكتر، لو عندك الرفاهية،
بل وأفيد لصحتك النفسية والجسدية.
بس انت ما عندكش!
لأن أنماط الشغل النهاردة
بتستهلك أسبوعك كله وطاقتك.
والرياضات الجماعية ما بقاش ليها وقت،
إلا لو "مو صلاح" اللي بيتفرج. أحلى مِسا عليك!
أخويا "مو صلاح"،
أخويا "محمد النني"، أخويا "محمد دويني".
ما تخافش، صديقي الإنسان، أنا معاك.
ثانية واحدة يا "أبو صلاح"!
وعايز أقولّك إن التُخن
مش مشكلتك لوحدك كفرد،
هي سياسات عامة، تغييرها مطلوب.
نموذج الصناعات الغذائية لازم يتغير.
والحل إننا نحرض بعض إننا نشتغل على دا،
أنا وانت والحاجّة،
عشان نقول، "كفاية! مش عايزين سُكّر
وكربوهيدرات مخلوطة بالدهون المُشبّعة."
ولحد ما تخرج من المعركة دي، صديقي الإنسان،
سواءً يعني، ربنا كرمك
وخرجت منها كفرد، وقدرت تخس،
أو خرجنا منها كمجموعة،
محتاجين نفكر بعض إن التُخن مش عيب.
زمان، الناس كان بيعتبروا التُخن نعمة.
يعني، في "الثلاثية"
بتاعت "نجيب محفوظ" مثلًا،
كانت "خديجة"، واحدة من بطلات الرواية،
بتعاير أختها "عائشة" إن هي رفيعة.
في "موريتانيا" لحد النهاردة،
البنات اللي على وش جواز،
بيأكلوهم كتير عشان يتخنوا.
القِيَم الجمالية اتغيرت كتير خلال التاريخ.
والتُخن مش بشع في جوهره، ومش خطيئة فردية.
الشيء الوحيد البشع في التُخن، صديقي الإنسان،
إنه خطر على صحتك.
خصوصًا، لمّا يبقى وباء عالمي.
عشان كدا، أنا عايز الموضوع دا يبقى طريقة،
عشان نجتمع ونتضامن مع بعضينا،
ونقول للناس بتوع الصناعات الغذائية،
"مش كدا. انتم بتبوظولنا الفورمة يا جماعة!"
ودورنا الأهم، صديقي الإنسان،
هو تجاوز وصمة العار والشعور بالخطيئة،
ولو ما عملناش دا الأول،
مش هنعرف أبدًا ازاي ناكل صح،
لو حسينا بالعار من نفسنا،
مش هنقدر نعبّر عن رفضنا
لسياسات الصناعات الغذائية
اللي بتبيعلنا الأكل اللي بيتخّن بالرخيص،
ومغليين علينا الأكل الصحي.
خصوصًا، إننا ما بنقبلش الضغط،
وما بنحبش الرذالة، والفاتحة مش حافظينها.
حافظينها، صديقي الإنسان.
تسألني وتقولّي، "طب ازاي ناكل صح؟"
افتكر صديقي الإنسان جدّك
قبل صرعة الـ"فاست فود" والـ"دايت" الأمريكي
كان عايش ازاي؟ جرب تعيش حياته.
بس، انت كدا كلت صح. ألف مبروك.
خلّي غذاءك معتمد على دهون صحية وبروتين،
وقلِّل كربوهيدات وسُكّر على أد ما تقدر.
مش عارف بقى، إذا كانت دي وصفة صحيحة ولّا إيه.
بس أهي محاولة يعني.
بس اللي عارفه كويس،
إني بحبك، صديقي الإنسان،
وإني عايزك تشوف السياسة اللي في الموضوع،
والمشكلة العالمية بتاعت البدانة،
وتحرر نفسك من تأثير الـ"يويو"،
وتفكر في الحل اللي يناسبك وعلى مقاسك انت،
لكن ما تبقاش أسير
اللي بتشوفه بقى عند الـInfluencers بقى.
لأن دُول في الآخر عايشين على "لايكاتك".
وما بيعملوش حاجة
غير إن هما يحسسوك بالنقص والضعف.
مش هما دُول صحابك،
دوّر على صحابك الحقيقيين،
واعزمهم على عشا بدوي،
مفيهوش سُكّر ولا كربوهيدرات ودهون مُصنّعة.
ممكن... دا يكون أول خطوة في الحل.
