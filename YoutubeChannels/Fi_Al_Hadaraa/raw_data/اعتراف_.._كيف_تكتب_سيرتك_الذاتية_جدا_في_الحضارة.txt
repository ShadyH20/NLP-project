أيوة!
أيوة!
حاضر!
أنا آسف جدًا لو صحّيتك!
بس بنطلوني وقع عندك في البلكونة.
يعني، محتاجه عشان الشُغل.
حاضر يا... "سامح"!
دا شغل إيه دا بقى
اللي، لا مؤاخذة، اللي بيبقى صاحب اللبس دا؟
أنا Animator،
صحابي بيرسموا جرافيك، وأنا بحركها.
طب... ما تحرّكها بقى!
أوه، بقعة الـ"بريسكيت"
اللي ما بتطلعش من الهدوم!
أنا محتاج أقلّله شوية!
أنا محتاج أعرفه!
بس ما تقلقش، حُط عليها "سافو"،
وسيبها يومين وهتطلع.
"سافو"؟
دا بنطلون "نايكي" الأوريجينال يا مَعلِّم!
"سافو" إيه بس؟
لأ! أنا خبرة في الغسيل. عندي 3 تشيرتات.
- على الحبل؟
- لأ، في الدنيا.
اتفضل يا "سامح"!
ثانية واحدة، ثانية واحدة!
انت ناسي مرتّبك في البنطلون؟
فداك يا "محمد"، فداك كل حاجة.
شكرًا، تعبتك جدًا معايا.
كان ساب الـ500 جنيه بتوع الباب طيب!
صديقي الإنسان، بيني وبينك، آخر كام سنة،
المناسبات الاجتماعية
بقت تحسسني بالضغط النفسي.
فرح بقى، حنّة، حفلة،
توقيع كتاب، عيد ميلاد، طهور.
كل ما أروح مناسبة، أرجع منها روحي مسحوبة،
أقعد أفكر، إيه اللي حصل
في اليوم دا سحب روحي كدا.
ألاقي إن اليوم كله
ناس لابسة لبس مبهج وجميل، واخد بالك؟
وبيقابلوا بعض
بالابتسامات والمجاملات الرقيقة،
والترابيزات عليها مَزّة كتير... قصدي فاكهة،
بس يا أخي برضه... فيه إحساس مش مريح!
يا أخي، المناسبة الوحيدة، اللي بروحها،
وأرجع منها سليم نفسيًا هي العزا.
ودي مفارقة، صديقي الإنسان.
وقعدت أفكر، بيني وبينك، برضه...
هل الواحد كره مظاهر الحياة؟
ولّا مظاهر الحياة هي اللي كرهته؟
لقيت إن المناسبات السعيدة مش هي المشكلة.
والله، صديقي الإنسان، الواحد قلبه أبيض،
وبيحب يفرح للناس ويحب الناس تفرحله.
المشكلة مش في المناسبات ذات نفسيها،
المشكلة إن المناسبات دي
فيها شوية ما ورائيات كدا.
تحس إن الضحكة وراها حاجة،
البسمة وراها حاجة. الله!
وقعدت أفكر إيه العامل المشترك
اللي بين كل الناس اللي في المناسبات دي.
وجه في بالي عامل مشترك غريب جدًا.
وهو إن كل الناس دي، بما فيهم أنا،
قضّوا وقت طويل قُدّام المراية،
قبل ما ينزلوا من بيوتهم!
طب إيه علاقة المراية
بعدم الراحة اللي ممكن نحسّه دا؟
لقرون طويلة من الزمن،
الناس كانت ماشية في ضِل الملوك،
أو في ضِل ثقافة الحياة اليومية
اللي ممكن تتعلمها من غير جهد.
 سواءً بقى كنت بتسعى في الحياة دي
للمكسب ولّا للمعرفة ولّا للحكمة
ولّا بتسعى للمتعة ولّا للنصر، مش هتفرق كتير.
بشكل من الأشكال،
أغلب الناس كانت زي بعض، لحد القرن الـ18،
زي ما المؤرخ الهولندي "يوهان هويزنجا"
بيقول في كتابه "اضمحلال العصور الوسطى".
بالبلدي كدا، كل واحد بقى على راس حياته،
بيوجّه الدفّة لنفسه وبنفسه.
أنا برضه، صديقي الإنسان،
ما كنتش فاهم هو عايز يقول إيه في الأول!
ما تقول يا عم الحاج،
إيه اللي حصل في القرن الـ18؟
بُص، صديقي الإنسان، واضح كدا ان التغيير
اللي حصل في القرن الـ18، كان شبه المراية.
يعني المراية دي مثلًا، أداة قُدّامك كدا،
بتنقلّك صورتك بشكل واضح، وبتورّيك تفاصيلك
بشكل موضوعي لم يسبق له مثيل في التاريخ.
صديقي الإنسان، الناس زمان لمّا كانت تحب
تشوف نفسها، كانت تبص في البحر.
فتخيّل انت دلوقتي، صديقي الإنسان،
لمّأ بتطلعلك فسفوسة في وشك،
بتفضل رايح جاي على المراية،
تطمن على الفسفوسة.
فبالتالي، المراية بتخلّيك تتأمل في ذاتك
وفي حكايتك الشخصية المستقلّة،
وبسببها بيبقى عندك وقت أكتر
تلاقي نفسك مضطر فيه
تفكر في نفسك كفرد، مش كجزء من مجموعة.
وبالتالي، يبقى مش صُدفة موضوع المراية دا.
خصوصًا لمّا تعرف إن دا نفس الوقت
اللي الناس بدأوا يتوسعوا في صناعة المرايات،
ودخولها بيوت الناس كلها،
بعد ما كانت حاجة موجودة بس
في بيوت الأغنيا والطبقة الأرستقراطية.
كل دا، اتخلق معاه،
في نفس الوقت، مفهوم فلسفي،
بيقولّك ان المفهوم دا، لا مؤاخدة،
واحد من أهم ركائز الحداثة،
ألا وهو، إن الإنسان بدأ
يبقى هو اللي بيكتب قصة حياته بنفسه.
يعني، انت لو جامد، صديقي الإنسان
وانت جامد طبعًا!
بقيت لازم لمّا تقابل حد، تعرّفه
إن انت جامد بنفسك، يعني بقيت تكتب CV.
تنزل تتعرف بحد، فتحكيله عن نفسك،
وهو يحكيلك عن نفسه.
كل واحد فيكم بيحكي قصته بنفسه.
تقولّي، "طيب يعني
وهو الناس زمان قبل كدا ما كانوش بيحكوا؟
الوضع كان عامل ازاي قبل كدا؟
الناس بتعرف المعلومات عن بعض بأنهي طريقة؟"
لو رجعنا بالذاكرة لزمان،
هنلاقي إنه انت كنت بتعيش العمر كله
جوا دايرة معارف ثابتة
هي قرايبك وأهل البلد وأسرتك الممتدة.
وأهلك أو أسرتك الممتدة دُول، صديقي الإنسان،
كان الواحد فيهم بيتم الاعتراف بيه واحترامه
كل ما يكبر في السن،
يعني، وانت صغير،
بيبقى كل الناس اللي حواليك دول، لا مؤاخذة،
شافوك مرة، على الأقل، وانت عاملها على روحك.
فلمّا تكبر بتبدأ تحترمهم،
لأن دا سبب وجيه، صديقي الإنسان.
وكل ما تكبر انت كمان،
بيبدأ المجتمع يديك وضعك ويقدّرك.
سواءً كان اعتراف المجتمع دا بيك
بيزيد بسرعة أو بيزيد ببطء،
فهو كدا كدا بيزيد، السهم طالع يعني.
فمثلًا، جدّي، الله يرحمه، صاحب البيت دا،
في لحظة جدعنة كدا وهو صغير،
شاف عيّلة صغيرة بتغرق في الترعة،
قام شد اللباس أبو تكّة،
ونط في الترعة ينقذ البت.
ومن ساعتها، وهو بطل في عيون الناس كلها.
والقصة دي فضلت الناس تحكيها،
والبت كل ما تكبر وتحلو،
جدّي في نظر الناس يبقى بطل جديد كل يوم.
اللي حصل في قصة زي دي،
إن موقف واحد بس في حياة جدّي،
كسب منه اعتراف المجتمع
بإنه بطل باقي عمره كله،
البطولة دي، صديقي الإنسان، اعتراف أبدي،
هتفضل أجيال العزبة كلها تتحاكى بيه.
إنما الحياة في المدينة مختلفة حبتين،
يعني، انت النهاردة مثلًا،
لو نطيت في النيل، أنقذت عيّلة صغيرة،
الناس هتصقفلك وكل حاجة،
بس بطولتك هتنتهي،
أول ما تركب الميكروباص من على أول الشارع.
لأن الناس اللي حواليك
في الشارع دُول، صديقي الإنسان...
أغراب، علاقتك هتنتهي بيهم
أول ما تمشي من المكان دا.
إلا لو أمك داعيالك، صديقي الإنسان،
وحد صورك ونزلت على النت،
ساعتها برضه، هتطلع "تريند"، بس كلها كام يوم،
والناس هتتلهي في قصة تانية.
وتقعد بقى، انت تجري ورا الاعتراف دا
طول عمرك، عشان تدوقه تاني.
تلاقي نفسك فتحت قناة على الـ"تيك توك"،
وبدأت تدخل تحديات،
وكبّسوا على الشاشة يا شباب،
وتكرملي عيونك، "أم عمر" من "الكويت"،
والشغل دا كله.
غير إن انت كل يوم، بتقابل ناس جديدة أصلًا،
والحكايات على قفا من يشيل،
وكل واحد فينا ماشي شايل حكايته على كتفه
وقاعد يحكيها لكل واحد يقابله.
وبعدين تلاقي واحد
بدأ يخترع حبكات لقصة حياته،
يقولّك أخلّيها دراما
ولّا أقلبها "دارك كوميدي"،
فيعمل نسخة كدا ونسخة كدا.
زمان كان برضه الناس بتحكي قصص خيالية،
كانوا بيكدبوا يعني عادي،
كانوا بيحكوا قصص خيالية عن نفسهم وكل حاجة،
بس كان دايمًا،
المشهورين بتأليف القصص دي، هما الكبار،
الناس الكبيرة في السن.
يعني حتى يا أخي في دي،
فيها امتياز بتكسبه مع الزمن،
لأن أغلب اللي أكبر منك،
حضروا كل حاجة انت حضرتها،
فما تقدرش تحوّر عليهم.
إنما اللي أصغر منك بسنين الكدب عليهم مسموح.
بس انت في الزمن دا النهاردة،
بقيت على حجر نفسك، احكي بنفسك عن نفسك.
طيب انت لمّا بتحكي قصتك، صديقي الإنسان،
غالبًا بتملا حكايتك بشوية مواقف،
و"بلوت تويستات"، انت عايز الناس تعرفهم عنك،
وتصدّقهم، بل وتعترفلك بيهم.
وكل الناس بتعمل كدا،
والقصص، بقت على قفا من يشيل.
بالتالي، الحصول على الاعتراف، صديقي الإنسان،
بقى شيء صعب للغاية.
خصوصًا، إن القصص زي أي سلعة،
محكومة بقوانين الندرة والعرض والطلب،
والامتيازات الموروثة.
واللي حصل في القرن الـ18 دا،
كان تطور في نظرة الإنسان لنفسه،
بس هل، صديقي الإنسان،
التطور دا تطور إيجابي، ولّا سلبي؟
والله، يبدو إنه تطور إيجابي سيكا،
بس هو عمومًا، كل خطوة لقُدّام في التاريخ،
بيبقى في إيديها اليمين فاس تبني بيه،
وفي إيديها الشمال فاس تاني،
لا مؤاخذة، تنزل بيه على دماغ اللي خلّفونا.
أهو الفاس اللي في الشمال،
في موضوع تطور رؤية الإنسان لنفسه دا،
كان الـStress والضغط النفسي!
كل ما الدنيا تتقدم،
قطاعات أوسع من الناس
بتخش في حلبة كتابة قصتها،
وللأسف، اللي بيخرج من القصة دي مهزوم
أكتر من اللي بيخرج منتصر!
أقولّك ليه بقى؟
لأنك لما بقى مطلوب منك تفكر في قصة حياتك،
بصفتك فرد، مش كجزء من مجموعة،
محتاج تعرف انت انسان ناجح ولّا فاشل،
تقعد تفكر بقى، طيب ولّا شرير،
ما بقتش تتصرف على سجيتك،
وسايب الناس تقول عنك اللي يقولوه،
لأ، انت بقيت حاسس إنك انت المسئول
عن اللي الناس هتقوله عنك!
وبالتالي الإحساس دا
عمل للواحد مننا ضغط نفسي طول الوقت،
فالتطور دا خلّى
استجابتنا الفسيولوجية والهرمونية للـStress
تدوم لشهور وسنوات متواصلة،
في حين الاستجابة دي للـStress،
كانت لآلاف السنين بتتولّد عند أسلاف البشر،
بس في لحظات الخطر القصوى
عشان تخلّيهم يجروا أو ويهربوا
لمّا يشوفوا أسد، مثلًا.
حاجة كدا بتتخلق جواك لمدة دقايق،
عشان تخلّيك تهرب من الخطر اللي بيهددك،
وبعدها أعصابك بترجع تهدا،
بعد ما تبقى في أمان.
إنما الإنسان مش مُصمَّم
إنه يستحمل الـStress دا لمدة سنين،
عشان تيجي على نفسك، وتطلّع قصتك
بشكل حلو يعجب الناس، فتحس بذاتك،
ودا اللي بيخلّي
بروفيسور السايكولوجي الشهير، "ستيفين إيلاردي"
 يسمّي الاكتئاب "مرض الحضارة".
طيب، لو الإنسان بقى مضطر يكتب قصته بنفسه،
ويقرر بنفسه، هو مين وإيه اختياراته
وإيه أحلامه ومحسوب على مين، كل دا بنفسه،
طب إيه دور المجتمع ناحية الإنسان
في الحالة دي؟
قالّك المجتمع دوره إنه يأمّن لكل إنسان
أكبر قَدْر من الاستقلالية
يسمحله بكتابة قصته دي.
طيب، بعد ما كل واحد فينا
عمل حاجات Mental بدماغه،
وصحي تاني يوم، قرر هو هيبقى مين!
 والله حاجة جميلة جدًا، إنك تختار حياتك
وشغلك وكاريرك وحكايتك الشخصية بنفسك دا،
لكنها جميلة لحد هنا بس.
لأن اللي بيحصل بعد كدا، صديقي الإنسان،
يُعتبر هزة كبيرة حصلت للإنسان،
وهي أزمة ان الناس الغُرب اللي بيشوفوك دُول
وبتتعامل معاهم كل يوم دُول
يعترفوا بيك، وتعجبهم قصتك!
يعني، تخيّل، صديقي الإنسان، مثلًا،
إنك استلفت عربية من صاحبك ابن الناس،
عشان تخرج فيها البت
اللي لسة متعرف عليها من "تيندر"،
ووانت ماشي بالعربية وعايش اللحظة، وقفّك ظابط،
فوانت بترد على الظابط،
قلتله، أنا لسة مطلّع الرخصة يوم "الإربع".
بدل الأربع، مثلًا.
فراح قالّك، "إربع"! طب انزل هنا بقى
فهّمني انت سارق العربية دي منين.
ما هي دي برضه مش "أكسنت"
ناس بتركب "بي إم دابليو"،
مع احترامي ليك، صديقي الإنسان.
الحقيقية، في اللحظة دي،
اللي هيجرحك أكتر من إن العربية مش بتاعتك،
هو إن شكلك مش وش عربيات أصلًا!
يعني، الظابط ما اقتنعش بيك.
بمعنى، إنه حتى لو جبنالك العربية،
الناس مش معترفة بيك
إنك ينفع تركب عربية نضيفة.
ودي، باختصار، نبذة عن "عقدة الاعتراف".
الفلاسفة في السنين الأخيرة،
ابتدوا يلاحظوا أصلًا شئ غريب جدًا في العالم،
وتحديدًا في الغرب.
وهو إن كتير من الحركات السياسية ونضالاتها
بقت عبارة عن صراع من أجل الاعتراف.
يعني ناس بتخرج تصرّخ،
مش بسبب إنهم عايزين أجور زيادة،
أو إعادة توزيع للسُلطة والثروة،
أد ما هما جماعات بترغب
في الاحترام والاعتراف والتقدير من المجتمع،
الناس، باختصار، كتير منهم بقى حاسس
إنه لا مرئي، وعايز يتشاف كويس.
وبحسب نظرية الاعتراف،
فانت عشان تطور هويتك العملية
أو قصتك، زي ما سمّيناها،
محتاج جدًا تحس
إن نظرة المجتمع واللي حواليك ليك، حلوة.
والناس اللي بتفشل
في الحصول على الاعتراف من المجتمع،
بتلاقي صعوبة كبيرة في إنهم
يتحملوا نفسهم وذواتهم ويحسوا إنهم ذات قيمة.
أو بمعنى تاني، عدم حصولك على الاعتراف
بيمنعك إنك تكون علاقة ناجحة مع نفسك،
ومن ثَم، فاعتراف الناس بيك دا
أصبح حاجة حيوية لا غنى عنها.
لكن المشكلة، صديقي الإنسان، في الاعتراف،
إنه عامل زي الهيروين كدا،
هتلاقي نفسك عَمّال تتهرّش كل شوية،
محتاج شمّة جديدة.
محتاج تشوف تاني في عين الناس
إنك جامد أو إنك ناجح أو إنك شيك!
العقدة...
مش بس إنك انت محتاج تلبّي احتياج ما في حياتك،
زي إنك مثلًا يبقى عندك شريك أو أسرة، لأ.
انت محتاج شريك وأسرة
يخَدِّموا على قصتك اللي هتحكيها،
محتاج دايمًا تعمل Upgrade لبروفايلك في اللعبة،
يليق بشكل قصتك اللي عايز تسمعها عن نفسك.
فبالتالي، مش هتروح تتجوز
اللي بتحبها وهتحققلك أحلامك،
وإنما هتروح تتجوز اللي الناس بتحبها،
واللي لمّا تركب جنبك في العربية، الناس تنسى
إنك انت بتقول على الأربع "إربع"
أو على السطح "سُطح"،
مش هتركز مثلًا إنك تتعلم علم يفيدك،
أد ما هتركز ازاي تقول "ثانك يو" مش "سانك يو"!
لكن فيه خبر جميل، صديقي الإنسان.
هو الحقيقة مش خبر جميل هو خبر ابن...!
وهو إن أسهل طريقة، تقدر تحصل بيها
على الاعتراف في المجتمع دا،
هو لعب دور الضحية.
أسهل طريقة تقدر تاخد بيها اعتراف
من غير مجهود.
بس أهم حاجة، خلّيك ضحية لأي حاجة روشة،
نعرف نلاقيلها ترجمة
من كلمة واحدة بالإنجليزي،
خلّيك ضحية أي حاجة
بس إيّاك تقول إنك ضحية الفقر والحرمان.
عشان الناس عندهم استعداد يمنحوا
كل الاعتراف لممثلة ما يعرفوهاش
بتحكي عن تجربة ما شافوهاش،
بتقول إنها سببتلها "تروما" مثلًا،
 بنفس مقدار استعدادهم
إن هما يعدّوا من قدام مستشفى "أبو الريش"
من غير ما يدّوا لواحدة ست غلبانة جنيه.
اتعلّم من "إسماعيل يس"،
في فيلم "المليونير"،
 لمّا دخّلوه مستشفى المجانين
أول ما قالّهم الحقيقة، إن اسمه "جمّيز"،
وقعّدوه في فيلّا، لمّا كدب عليهم،
وقالّهم إن اسمه "عاصم الإسترليني".
انت كمان، صديقي الإنسان،
اوعى تقول للناس إن اسمك الحقيقي "جمّيز"،
خلّي الموضوع دا سر بيننا.
انت من هنا ورايح، اسمك "عاصم"،
وعندك "تروما أنطولوجية" بسبب إن أبوك
كان بيرفض إنك تلبس شورتات "بينك" وانت صغير.
ودا سبّبلك أزمة، إنك تشوف ذاتك
في انعكاس بوتقة الـ"هيرمينيوطيقا".
أسهل طريقة للاعتراف
هو إنك تكون ضحية لحاجة روشة ما.
لو قلت إنك ضحية
إنك كل ما بتخرج مع واحدة بتتعلق بيك،
وانت بتتأَذى من إنك بتجرح مشاعرها،
دا طريق حلو لجَني الاعتراف في عيون الناس،
بينما لو قلت إن مشكلتك
إنك ما مسكتش إيد واحدة من سنة 86،
فمش هيقابلك من الناس غير الشفقة!
كارثة تانية من كوارث الاعتراف، إنه ممكن
يوصّلك لمراحل مرعبة من تهزيق نفسك،
يعني مثلًا، لو ممثلة وزنها
مش الوزن الذي يطلبه المستمعون،
وعايزة تحصل على أي شكل
من أشكال الاعتراف ومش لاقية،
هيوصل بيها الحال، زي اللي بتشوفهم كتير،
إنها تبدأ تشتغل أعمال،
كلها مبنية على التريقة على شكلها وجسمها،
ويبقى رصيدها في الحياة
هو مقدار النُكَت اللي بتقولها على نفسها،
طبعا هنا مشكلة مُركّبة،
لأن هي في إطار سعيها للاعتراف دا،
بتهين ناس كتير ما لهومش ذنب،
يعني... أنا مثلًا، إيه ذنبي
إن أنا مثلًا راجل تخين محترم،
مروّح بيتي،
قاعد بتفرّج على فيلم مع أسرتي...
فألاقي الفيلم كله، واحدة بتتريق على وزنها،
اللي تشاء الأقدار إنه نفس وزني؟
طب انتي واحدة غاوية تهزيق، أنا ذنبي إيه
إن أنا أبقى مادة للسخرية قدام عيالي؟
البحث عن الاعتراف
عامل زي ما تكون بتدور على عملة وهمية،
في جيب ناس، أغلبهم أصلًا،
انت ما بتشغلش من باله دقيقتين في اليوم.
وفكرة إنك بتدوّر على حاجة
عند الناس دي، فكرة مهلكة،
لأنه على رأي المثل يعني،
"أفتكرلك إيه يا بصلة، وكل قطمة بدمعة؟"
مفهوم الاعتراف بيحتوي على فكرة مريبة جدًا،
وهي إن انت جواك نواة ثابتة اسمها ذاتك،
المفروض تقدّمها للناس،
وتجني عليها الاعتراف،
في حين أصلًا إن النواة دي بتتشكل كل يوم،
وما هياش شيء نايم في حالة سُبات،
ومستنيين نصحيه.
وعشان كدا، "سارتر"،
عنده موقف عنيف في موضوع الاعتراف دا.
بيقولّك، "إنه لا توجد علاقات
متساوية ومستقرة بين الناس،
وإنما فقط علاقات هيمنة،
بتتعرف فيها الذات على نفسها
من خلال تقزيمها واختزالها في عيون الآخر."
باختصار، في رأي "سارتر"، الآخر هو الجحيم،
وجدلية الاعتراف جدلية مستحيلة،
وكُلّنا جايين نبيع الميّه
في حارة السقّايين.
طب واضح إنه "سارتر" متشائم كفاية يعني،
طب نشوف غيره؟
"توماس هوبز"، الفيلسوف الإنجليزي الشهير،
بيشوف إن علاقاتنا وتفاعلاتنا الإنسانية
كلها أصلًا جاية من رغبتنا
في حصد الاعتراف والإعجاب والمجد.
ومن الواضح كدا، صديقي الإنسان،
إن علاقاتنا الاجتماعية اللي اتكوّنت
بدافع السعي للاعتراف
بتخفي ورا الابتسامات والمجاملات
اللي من برة دي، علاقة صفرية.
إمّا هتكون فيها الشخص المُعترِف،
أو الشخص المُعترَف بيه.
ومن ثَم، هتلاقي نفسك ضيعت سنين من عمرك،
مع واحد صاحبك كاريزما على القهوة.
واللي حصّدته في الآخر، كراهية مستخبية
وكلام من تحت لتحت كل غرضه فرض الهيمنة على بعض.
ما هو كل واحد فيكم عايز يجني الاعتراف،
فاللي مش هياخده هيقلب الترابيزة على التاني.
ودا ممكن يفسرلك
ليه أغلب علاقات نجوم المجتمع
بتنتهي سريعًا كما تبدأ سريعًا،
وبأسوأ طريقة ممكنة.
لأن الأساس الطبيعي بتاع حياة النجم
هو إن كل علاقة بيدخلها،
غرضه فيها جني الاعتراف،
وإنه يكون هو المُعترَف بيه مش المعترِف.
والحقيقة دا موقف الفلسفة الفرنسية بشكل عام
من القرن الـ17 لفكرة الاعتراف،
موقف سلبي ومتحفظ،
بيوصف الرغبة في الاعتراف بإنها حاجة
بتسجن الذات بتاعت الإنسان في حُكم الآخر،
وبتخلّيها تفقد حريتها.
طب يا جماعة كُلّه متشائم كدا؟
مفيس حد بيقترح حلول؟
والله، صديقي الإنسان،
هو الحقيقة، مفيش زرار،
يعني، عشان أكون أمين معاك.
بس خلّينا نفكر مع بعض.
عالم البيولوجيا "إدوارد ويلسون"،
ليه تصريح شهير بيقول فيه،
"يجب أن ينتمي الإنسان إلى القبيلة".
يعني بيقولّك إنه زي النحلة ما بتفقد توازنها
لو ضيّعت الطريق مع المجموعة بتاعتها،
الإنسان كمان بيفقد صوابه
لو ضيّع الروابط اللي بتوصّله بالقبيلة.
صديقي الإنسان، أنا مش محتاج أوضّحلك
إن القبيلة هنا معناها عزوتك،
عزوتك، صديقي الإنسان.
ناسك الحقيقيين، أهلك، أمك وأبوك وإخواتك
وعيلتك وقرايبك وجيرانك وصحاب العُمر،
مش "ربيعة" و"ثقيف" و"تَغلِب"!
يعني تعوّل في المقابل
على الناس اللي يعرفوك كويس،
ومش مستنيين منك تحقّق الـ"تارجت" ولا تترقى،
ولّا تبقى الـ"أكسنت" بتاعتك مفيهاش غلطة
علشان تبقى بنى آدم مُعترَف بيه في نظرهم.
"ويلسون" بيقول،
إن واحدة من أعمق دوافع الروح البشرية
إننا ما نكونش مجرد غبار هيعدّي ويتنسي،
وإن كل واحد فينا عنده توق ورغبة
إن يكون عنده غايات أكبر من نفسه،
وعندنا فعلًا احتياج إن يكون لينا قصة
بتحكي احنا جينا منين وبنعمل إيه في الدنيا.
القصة دي مفيش أغراب هيفتكروها عننا،
القصة دي مش هيفتكرها
غير الناس اللي بيحبونا ويعرفونا،
من غير ما نحتاج نتَّك على الـ"تايتل" بتاعنا
واحنا بنعرفهم بنفسنا.
طب هتقولّي، "بس أنا بقوانين المجتمع النهاردة،
هتفضل الحاجة للاعتراف تطاردني برضه،
أنا كدا بقى، صديقي الإنسان، هسيبلك الإخوة
بتوع الفلسفة الرواقية يردّوا عليك.
مع تحفظي عليهم في بعض الأمور شوية،
يعني أنا و"سينيكا" قافشين على بعض شوية،
مفيش حاجة يعني!
تعالى، مثلًا، نشوف رأي راجل رواقي،
اسمه "ماركوس أوروليوس"،
اللي هقولّك بعد شوية،
هو مين في موضوع الاعتراف دا.
رأي الراجل دا إنك ببساطة
لو شغّلت عقلك شوية، هتلاقي إيه بقى؟
ثانية واحدة، صديقي الإنسان!
طيب!
بيقولّك، هتلاقي إن كثبان الرمل في الصحرا
بتغطي بعضها، والقديم بيتردم تحت الجديد،
وكذلك في الحياة بالظبط، فعيش حياتك
من غير ما تفكر ازاي الناس هتروي قصتك،
لأنه ببساطة، كل شيء سريع الزوال،
سواءً اللي بنفضل فاكرينه
أو اللي بيتنسي كأن لم يكن.
انت شبه الرملة
اللي هتيجي رملة جديدة تغطيها في الصحرا.
الزمرد مش هيبقى وحش، لو ما مدحهوش حد،
والدهب ما بيزيدش جمال
لمّا حد يقول عليه حلو،
انت بتحمل جمالك في داخلك،
سواءً، قبل ما حد يمدحك أو بعد ما حد يذمّك.
خُد بالك من نقطة، صديقي الإنسان.
وهي إن اللي بيقول الكلام دا
هو "ماركوس أوروليوس"،
فيلسوف أينعم، لكنه في نفس الوقت،
واحد من أهم وأنجح الأباطرة الرومان.
وهو بالمناسبة كتب الكلام دا لنفسه،
يعني ما كانش للنشر يعني،
هو ما كانش بيدوّر على إنه يتشهر
ويتم الاعتراف بيه من ورا الكتابة،
لكن المفارقة، إن كتابه بعد 2000 سنة أهو،
من أكثر كتب الفلسفة مبيعًا.
كونه امبراطور ناجح، وفيلسوف في نفس الوقت،
ما فيهوش تعارض،
 لأنه رغم إنه بيشجعك تعيش متواضع،
وLow Profile في نفسك،
وتمرّن نفسك على إنك ما تحتاجش للاعتراف،
لكن دا مش معناه
إن هو بيقولّك إنك تقعد زي خيبتها.
كل المُنتَجات اللي حوالينا،
وكل الأدوات اللي جنبك،
وكل التطبيقات اللي على موبايلك،
وكل الكلام اللي بتسمعه في التليفزيون،
وكل العبارات المكتوبة
في الكُتب الأكثر مبيعًا،
بتشجعك إنك تخش تنافُس محموم
من أجل الاعتراف،
الاعتراف من ناس،
يمكن عمرك ما هتقابلهم في حياتك،
وبعضهم، يمكن لو قابلتهم مرة،
مش هتحب تقابلهم تاني،
 مع ذلك، انت عايزهم يحكوا عنك بشكل حلو.
الرواقية بقى ببساطة،
بتشوف إن دا مضيعة وقت وهلك صحة على الفاضي.
العالم مش هيصقفلك على مجهودك بشكل عادل،
لأنه أصلًا، مفيش معيار عادل على أساسه
بيتم إعطاء الاعتراف، ولا هيكون فيه،
ياما حاجات ممكن تعملها
تاخد عليها اعتراف، مع إنها مؤذية وكدابة جدًا،
وأجمل الحاجات اللي ممكن تعملها في حياتك،
زي إنك تبرّ أهلك مثلًا،
أو تسمع لشكوى صاحبك،
أو تساعد راجل مسن في الشارع
إنه يعدّي الطريق،
 أو كلمة حق تقولها، عكس هوى اللي حواليك،
هي حاجات مش هيشوفها العالم،
ولو شافها، مش شرط يكافئك عليها،
لكن على المدى الطويل، هي دي الحاجات الوحيدة
اللي قادرة تصالحك على نفسك.
طب انتي واحدة غاوية تهزيق،
أنا ذنبي إيه بقى إن أنا أبقى مادة للسخرية؟
ما وراناش غيرك بقى يا "سامح"!
يا ترى وقّعت إيه المرّادي؟
اتفضل يا أستاذ "سامح"، شرابك أهو.
وأخيرًا، لقينالك حاجة مش مميزة، عندنا زيه.
مش مُرصّع بالألماظ يعني!
مش مميز؟
على فكرة، دا جايلي هدية من صاحبتي.
ما خدتش بالك من الأستِك؟
- ماله الأستِك؟
- S.
S for Sameh
يعني معمول مخصوص عشاني.
واضح إن كل حاجة عندك مميزة، إلا المشابك!
على فكرة، دي هدية حلوة جدًا،
ممكن تجيبها لصاحبتك أو خطيبتك.
لأ، أنا عندي
Ladies and Conversations Disorder
- إيه دا؟
- مُرهَق بس شوية.
ألف لا بأس!
