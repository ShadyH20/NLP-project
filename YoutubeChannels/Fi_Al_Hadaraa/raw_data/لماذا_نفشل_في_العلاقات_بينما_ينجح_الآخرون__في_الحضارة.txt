- آه!
- معلش، هتحرق شوية.
خف إيدك، خف إيدك شوية يا "سعدني"!
معلش، معلش يا "سامح"، استحمل، استحمل.
أنا نفسي أعرف إيه اللي حصل بالظبط!
اسأله هو.
هيكون عمل إيه يعني؟
يا "رضا"، دا "سامح" جاري
المتعلم الوسيم المحترم.
يعني هو محترم وأنا اللي طالع من المجاري؟!
دا أنا، على الأقل، حاطط "سوفاج".
والله انت أدرى بقى!
لا يا "سامح"، خُد بالك،
"رضا" دا راجل شارع محترم ومكافح.
بيوصّل الأمانات لأصحابها.
اوعى تكون الأمانة بتاعتي اتأثرت بالضرب!
ما اتأثرتش، بس هتتأثر!
حلاوتك يا ملك المساء والسهرة!
- بعشق دخلته عليا.
- فعلًا؟
هو انت مش هتقول حاجة للـ"فالجر" دا؟
أنا "فاندر" ياد يا ابن الـ....!
طب عليا الطلاق لأقوم أتلّته!
"رضا"، "رضا"، "رضا"،
انت في بيت أخوك، عيب ما يصحش!
- ماشي يا "أبو السعادين".
- استهدى بالله كدا وقولّي إيه اللي حصل بالظبط.
أنا أقولّك إيه اللي حصل.
وأنا ماشي في الطريق، قابلت الست "أم خالد"،
الولية دي عينيها وحشة.
قلت، "آه، أنا كدا هيحصلّي حاجة."
مفيش شوية، راحت الموتسيكل اتقلب بيا.
أنا مش عارف ازاي!
بس هو هيحصل...
صديقي الإنسان...
وصديقتي الإنسانة...
الجميلة...
الرائعة...
فاتنة الجمال...
دعيني أصبّ لكِ الشاي...
أنتِ رائعة الحسن هذا الصباح.
وصوتك نقشٌ جميلٌ على ثوبٍ مراكشيا
وعُقدك يلعب كالطفل تحت المرايا
ويرتشف الماء من شفة المزهرية.
أيتها التحفة الإلهية،
أيتها المعجزة التكوينية،
أيتها القنبلة العنقودية.
أنا، والله العظيم، لو كان لي قلبان
لعشت بواحدٍ، وأفردت قلبًا في هواك يُعذَّب.
بس معلش والله، هو واحد بس.
طب خلاص طيب، ما تزعليش والنبي.
خُدي القلب اللي حيلتي أهو.
وأنا هستكتر عليكي قلبي برضه؟
أنا خلاص...
لَو شَرَحْتِ الغَداةَ يا "هِندُ" صَدري
لم تَجِد لي يَداكِ يا "هِندُ" قَلبا،
فَاِعذِريني إِن كُنتُ صاحِبَ عُذرٍ
وَاِغفِري لي إِن كُنتُ أَذنَبتُ ذَنبا.
طبعًا مفيش شك إن "عمر بن أبي ربيعة" دا،
كان في العصر الأموي،
من الشعراء اللي بيبعتوا رسايل في الـOthers.
بيقولك، "لِحُبِّكِ أَحبَبتُ مَن لَم يَكُن
صَفيًّا لِنَفسي وَلا صاحِبا
وَأَبذِلُ مالي لِمَرضاتِكُم
وَأُعتِبُ مَن جاءَني عاتِبا"
ناقص يقولّها، "عايز أبقى خدّام تحت جزمتك."
لأ، وبعد كدا يقولّك إيه،
"ألم تَربع على الطللِ المريب."
بقى الطلل هو اللي مريب برضه؟! يا "عمر"!
صديقي الإنسان وصديقتي الإنسانة،
أنا مش مصدّق نفسي،
ديوان الشعر العربي طلع مليان "سمبنة".
بس أنا بصراحة، مش جاي النهاردة
عشان أكلمكم عن "سمبنة" زمان،
أنا جاي النهاردة، أتكلم عن "سمبنة" دلوقتي.
أو يعني، بتعبير آخر، أنا جاي أتكلم
عن مجموعة من الظواهر والشخصيات
المتعلقة كلها بديناميكيات العلاقات
بين الجنسين في عصور ما بعد الحداثة.
 أيوة كدا، اظبط الكلام.
الـ"سيمب" في لغتنا المعاصرة
كلمة بتتقال للتحقير.
والمقصود بيها بيكون راجل ما عندهوش مانع
إنه هو يهزأ نفسه ويهزأ أهله ويجيبلهم الكلام،
عشان بنت ترد عليه بكلمة ولّا كلمتين.
مقضيها بقى ريآكتات  على"إنستجرام"،
وأشعار في الكومنتات،
وبيبعتلها هدايا، ويعزمها
في "ستارباكس"، جايز تبادله أي اهتمام.
وهي ولا معبراه أساسًا.
بس القصة مش بالبساطة دي،
طبعًا، صديقي الإنسان،
وإلا ما كنتش عملتلك
على حسّها حلقة يعني، غير مريحة زي دي.
القصة أكبر من كدا بشوية.
لأن احنا عشان نفهم شخصية الـ"سيمب"،
محتاجين نفهم الأول شخصية الـ"إنسل".
لأن قبل ما كلنا نعرف يعني إيه "سيمب"،
كان الـ"إنسل" هو أول واحد
بيقول للـ"سيمب" يا "سيمب".
والـ"سيمب" أقولّه يا "سيمب" في عيونه!
يطلع مين بقى الـ"إنسل" دا كمان؟
في ٢٠١٤،
شاب عنده ٢٢ سنة، كان اسمه "إليوت رودجر".
"رودجر" دا، صديقي الإنسان،
كان عايش قُريب من الجامعة بتاعته،
اللي هي جامعة "كاليفورنيا"،
اللي هي في "سانتا باربرا" دي.
وفي يوم 23 مايو، الجدع دا صحي من النوم
مقرر يرتكب مذبحة وينتحر في الآخر.
قالّك "أنا زهقت بقى من حياتي، أنا هخترق نفسي.
مفيش بنت راضية تصاحبني.
ما بدّهاش بقى،
أنا هقتل الاتنين اللي ساكنين معايا في الشقة،
وبعدين هنزل أروح جنب الجامعة كدا،
فيه مقر بتاع أسرة البنات الحلوة. واخد بالك؟
طبعًا هو ما اسمهوش كدا يعني،
بس زي ما احنا عندنا في الجامعة،
بنروح نشترك في أسرة "صقور الملازم"،
أو أسرة "نفسي بنت تمسك إيدي"،
الجامعات الأمريكية،
فيها حاجة مشابهة اسمها "الأخويات".
و"إليوت رودجر" دا قرر إنه هو هينزل يضرب نار
على الأخوية اللي مشهور عنها في الجامعة
إن كلها بنات حلوين بس.
وبالفعل، بينزل يضرب نار حوالين المكان،
ويقتل بنتين بشكل عشوائي،
وبعدين بياخد معاه عربيته،
ويجري، ويدوس على الناس ويضرب نار،
وبيحاول وهو بيضرب ينشن على البنات،
خصوصًا الحلوين، أو الـCouples Only.
تخيّل، صديقي الإنسان، حتى القتلة المجانين دلوقتي
بقوا بيعملوا Door Selection.
بعد شوية طبعًا البوليس بيجري وراه،
ولمّا خلاص لقى نفسه لبس في الرصيف وهيتمسك،
ضرب على نفسه نار هو كمان ومات،
زي ما كان مخطط من الأول.
أهو بنية "رودجر" دا، صديقي الإنسان،
هو السبب في إن كلمة "إنسل" دي
تطلع للـMainstream.
والناس بقت عايزة تفهم إيه معنى الكلمة دي
والعنف والجنان دول كلهم جايين منين.
والحمد لله الراجل ما قصّرش معانا في حاجة،
قبل ما يعمل العملية بتاعته دي،
سابلنا "مانيفستو" طويل،
بيحكي فيه قصة حياته وبيشرح دوافعه.
حرفيًا، صديقي الإنسان، الفرح فيه سطرين،
وبقيته، حوالي الـ٨٠ صفحة كلهم عذاب.
"رودجر" بيقول إنه كان من صغره
فاشل جدًا اجتماعيًا،
وكان فاشل بصورة أكبر كتير كمان مع البنات.
وقصة حياته طبعًا
مليانة حكايات كتير تفصيلية،
بس خلاصتها إنه بيبدأ بالتدريج
يكوّن كراهية عنيفة جدًا ضد الستات،
بسبب إحساسه الدائم بالرفض
وفشله في إنه يحب ويتحب.
ولأنه بيحكي قصة حياته دي من أول ما اتولد،
فالموضوع بيكون كيوت شوية في الأول،
طفل خجول شوية، بيتعرض لمواقف محرجة أو سخيفة،
لكن عادي، أكيد مش نهاية العالم.
بعد كدا بيقلب حزن ومآسي.
مراهق عنده ١٣ سنة ولّا ١٤ سنة
 أبوه وأمه منفصلين،
مرتبك اجتماعيًا، محروم عاطفيًا،
ومش عارف يتعامل في أي مدرسة بيروحها.
بيبدأ "إليوت" يكتئب بعنف ويدمن الـ"فيديو جيمز"
عشان يهرب من حياته الواقعية دي.
لكن لمّا يكبر أكتر شوية، ويبقى عنده ١٨ سنة،
فالموضوع بيبدأ يبقى مخيف وكابوسي.
"رودجر"، بالتدريج،
بيبدأ يوصل لمجموعة من القناعات،
اللي هيدخل هو على الأنترنت في يوم من الأيام،
ويكتشف إن قناعاته دي بالصُدفة
متطابقة مع ناس بيقولوا على نفسهم "إنسلز"،
والقناعات دي مبنية
على أفكار، تبان بسيطة من برة،
لكنها بالتدريج،
بتوصل لاستنتاجات راديكالية جدًا.
الـ"إنسلز" شايفين إن ربنا خلقنا طبقات،
فيه ناس شكلها حلو وناجحة اجتماعيًا
وبتعرف تتعامل، وفيه ناس لأ،
والناس الناجحة المستحمية اللي شكلها
حلو دُول شايفين الحياة عادلة،
لأنهم بياخدوا اللي هما عايزينه،
لكن الناس الفاشلة اللي بيقعدوا لوحدهم
في الفُسحة، وبيبقوا ملطشة المدرسة،
دول عمرهم في حياتهم ما هيدوقوا طعم السعادة.
كأنه استنتاج متسرّع سيكا؟
ماشي طبعًا، يعني إن الناس مواهب،
وفيه ناس بتتولد حياتها أسهل
عشان شكلهم أجمل أو أذكى أو غيره،
لكن دا مالوش علاقة بالسعادة، مش كدا؟
الـ"إنسلز" بيقولّك،
لأ، ازاي بس؟ دا ليه علاقة طبعًا،
لأن الإنسان مستحيل يحس بالسعادة،
من غير علاقة عاطفية
يحس فيها إنه محبوب ومرغوب فيه.
ودا صحيح، كان ممكن يحصل زمان
لكل الناس أكتر من دلوقتي،
أيام لما كل واحد كان بيتجوز بنت عمه ونخلص،
دلوقتي، الحياة العاطفية بقت سوق كبير،
وعرض وطلب، واللي ما يشتري يتفرج.
كل واحد بينزل يجرب حظه، ويحاول يتعرف،
وياخد مواعيد ويجيب ورد ويروح سينما، واخد بالك؟
وفي الوضع دا، الناس الأقل جمالًا،
بقى محكوم عليهم بالفشل طول الوقت،
بسبب إن شكلهم مش حلو
أو مهاراتهم الاجتماعية ضعيفة حبتين.
لأنه من وجهة نظر الـ"إنسلز"،
مفيش بنت بإرادتها الحرة وكامل قواها العقلية،
هتختار الشخص الأقل جمالًا.
خصوصًا، لو بيخبّط على بابها
الأحلى منه مثلًا.
أكيد كل حد عنده معايير للجمال برضه،
حتى لو كانت نسبية في الآخر.
ولّا إيه، صديقي الإنسان؟ ما تخافش، انت قمر!
أما بالنسبة لصديقتي الإنسانة،
فأنا مضطر أتطمن عليكي، يعني،
فبستسمحك لو تسيبي رقمك في الكنترول.
مع إن والله "إليوت رودجر" دا
كان شكله وسيم وعادي يعني،
يعني حتى فيه شبه من دكتور "مكاوي".
لكن عمومًا، الـ"إنسلز" بيتهموا
عدد كبير أوي من الناس
بالمسئولية عن الوضع
اللي بيخليهم هما في قاع السلسلة الجنسية دي.
البنات هما السبب.
تيجي تسأل ليه،
لأن كل البنات عندهم تقدير منتفخ، واخد بالك؟
ومبالغ فيه لقيمتهم في سوق الجمال.
وطبعًا ماهم ليهم حق، ما هي لو مش بيجيلها
كل يوم 100 رسالة في الـOthers،
ما كانتش انتفخت كدا.
وعشان كدا، فالمتهم التاني
هما طبعًا حبايبنا، الـ"سيمبات".
أحلى تحية لرجالتنا الـ"سيمبات" البواسل،
في كل مواقع التواصل الاجتماعي.
قال بقى إيه،
لأن الـ"سيمبات" هما السبب الحقيقي،
في إن البنات عندهم تقدير مبالغ فيه لقيمتهم،
بسبب لهاثهم المستمر
ورا أي كروموسومين إكس محطوطين جنب بعض.
العالم من وجهة نظر الـ"إنسلز" إذًا،
مكوّن من جحافل الـ"سيمبات"
اللي بيحاولوا باستماتة إنهم يبلّوا البلابل،
وجحافل الستّات
اللي بتلاقي نفسها مرغوب فيها،
فبتبدأ تعلّي الستاندردز بتاعتها،
بصورة الـ"إنسلز" شايفينها مش منطقية.
جنب دُول ودُول، فيه بقى نخبة صغيرة من الرجالة
ذوي الأجسام الممشوقة والوجوه المنحوتة،
مقضيينها بقى تنطيط من بنت لبنت كدا،
ونخبة برضه من الستات اللي هما من حقهم
إن هما يعلّوا الستاندردز بصراحة،
رغم إنهم مزودينها برضه حبّتين شوية،
بسبب "سمبنة" الرجالة.
وأخيرًا، تحت خالص،
في قاع المجتمع، الـ"إنسلز"،
ودول هما اللي مهما عملوا ومهما اشتغلوا على نفسهم
ومهما راحوا الجيم ومهما استحمّوا،
مكتوب عليهم التعفف
ولسان حالهم بيقول، "لا أصافح النساء."
طبعًا انت سامع الكلام دا ومستغرب،
وبتسأل نفسك دلوقتي،
هو دا برنامج "مواقف وطرائف" دا ولّا إيه؟
طيب يا سيدي شكرًا،
دا واحد، اللي هو "رودجر" دا، مختل عقليًا
ولقى شوية ناس
مختلين عقليًا شبهه برضه، وخلصنا منه،
ما الدنيا مليانة مجانين!
صديقي الإنسان، للأسف،
الحكومة الفيدرالية الأمريكية مختلفة معاك،
لأنها في تقرير أصدرته في مارس اللي فات،
صنّفت إرهاب الـ"إنسلز"
كخطر متزايد في الوقت الحالي.
ورغم إن مفيش إحصائيات رسمية، لكن فعلًا
الهجمات الإرهابية اللي خارجة من المجتمع دا
عددها مكانش قليل خالص،
دا أنا عادد 6 بس، ما بين 2017 و2021،
وأنا قاعد مع نفسي كدا بسرعة كدا،
ودول المشهورين بس يعني.
لكن عادي برضه، ممكن تفكّر إن دي لسة
ظاهرة أمريكية أو غربية بالكامل،
وإن الناس دي، كدا كدا،
طول عمرهم مختلين، فمفيش جديد.
لكن، صديقي الإنسان،
عندي ليك طلب صغير، فكر تاني معلش.
هل فعلًا حوادث العنف الذكوري الانتقامية
أو المرتبطة بالتعرض للرفض
ظاهرة أمريكية، غربية بس فعلًا؟
يا راجل دا أنا وانت عارفين اللي فيها!
احنا في الكام شهر اللي فاتوا بس، سمعنا عن
بتاع ٤ أو ٥ حوادث عنف أو شروع في عنف،
مرتبطين بتعرُّض راجل للرفض.
أشهرهم طبعًا كانت حادثة "نيّرة أشرف"،
وبعدها، حادثة "إيمان إرشيد"، الله يرحمهم.
ومش بس كدا، دا كمان بعض الحوادث دي، كان فيها
تعاطف كبير مع القتلة على السوشال ميديا.
ورغم إن المتورطين في الحوادث دي،
 جايز عمرهم ما سمعوا عن الـ"إنسلز"
ولا يعرفوا حاجة عن اللي بنقوله،
وبالتالي، ما كوّنوش موقف مُعلَن
من الستات في العموم،
لكن رغم كدا، فيه مجموعة واسعة
من المشاعر والحساسيات المشتركة.
في الحالتين، عندنا ذكَر،
بيحمّل ست مسئولية بؤسه، بسبب رفضها ليه،
وبيقرر يعمل فعل انتقامي
من غير أي اهتمام بالعواقب،
حتى لو حياته نفسها هتنتهي.
في حالة الـ"إنسلز"،
وفي حالة الحوادث اللي بتحصل حوالينا دي،
فيه راجل بيحس بإهانة شديدة جدًا
من الرفض المستمر،
وبيقول لنفسه وللعالم، "أنا مش هتسمبن،
ومش ههين كرامتي عشان واحدة ست،
أنا هفجر نفسي فيكم وارتاح.
ورغم إن الـ"إنسلز"، عندهم قاموس
ومصطلحات معيّنة ورؤية معينة للعالم،
وإن اللي عندنا حوادث فردية
ومفيش وراها تفكير كتير أو تنظيم،
بس المشاعر هي هي المشاعر،
وبتقتل هنا زي ما بتقتل هناك.
ركبت القطر اللي هو القشّاش دا،
ورُحت على بلد في الدائري اسمها "سنهوت"،
عارفين مين من "سنهوت" دي؟
- مين؟
- الزعيم "عمرو دياب".
دوكها الهضبة، "الزعيم" دا بتاع الكُشري.
قابلته هو وعيلته من سنتين،
كانوا طالعين معاه في إعلان.
"رضا"...
فاكر زمان؟ كان فيه خناقة
بينك وبين الراجل اللي جروحه لمّت دا.
فين؟ فاكر؟
قابلت بقى بنت ملكتني،
جعبدت في شرايين قلبي.
قلت، "أنا مش هسيبها"!
بس رُحت والله كلّمتها بالذوق.
بس هي ما قبلتش!
الكلام دا حصل امتى؟
من سنتين. منك لله!
- منك لله!
- اعقل.
اعقل، اعقل. بُص، أنا فقدت الأمل فيه.
خلاص، دا معاه شهادة أطفال.
أنا بقى عايز أفهم،
انت عصّبته في إيه، خلّيته يعمل فيك كدا؟
ما حصلش حاجة! كل اللي حصل
إن وهو طالع لقاني واقف مع بنتين صحابي.
وكل واحدة فيهم يا دكترة جايباله بوكيه ورد،
وبيحتفلوا بعيد ميلاده
وبيقولوله، "حابي بايزاي تونو".
2 بنات تحت بيتك؟ وبوكيه ورد؟ الاتنين؟
وبيحتفلوا بعيد ميلاده
وبيقولوله، "حابي بايزاي تونو"!
- دا احنا ما عشناش ياد يا "رضا"!
- أيوة!
أنا مش فاهم إيه مشكلتكم!
مفيش أي مشكلة. مفيش أي مشكلة خالص!
It was my Backbone يعني والـSoulmate بتاعتي،
يعني، بيحتفلوا بعيد ميلادي مش أكتر!
هات دي بقى كدا، عشان عندنا مهمة صعبة النهاردة،
وخُده انت واتكلوا على الله!
ماشي يا أستاذ "سامح"،
يا نهار أبيض، دا انت عينيك خفّت جدًا يا راجل!
بجد هديت؟
يلّا، آه، والله بقى، عشان عندي معاد طيارة...
ما تيلّا يا جدع!
- تعالى، تعالى يا "موحا".
- يا "سعدني"!
- لا، لا، ما تخافش، مش هيعمل حاجة تاني.
- هطفيلك الشمع!
"حابي بايزاي تونو"!
بالراحة عليه يا "رضا"!
- "حابي بايزاي تونو"!
- دا هيموت!
الرد الطبيعي اللي متعودين نسمعه
على عقلية الـ"إنسلز" وطريقتهم في التفكير
إنها نموذج لحاجة اسمها
"الاستحقاق الذكوري".
الاستحقاق الذكوري هو اعتقاد الرجالة
إنهم يستحقوا الحب والجنس والاهتمام
من أي بنت تعجبهم،
انتي مش عجبتيه؟ يلّا تعالي.
أعملّك إيه طيب؟ ما انتي عجبتيه!
كأن البنت دي ما لهاش شخصية أو اختيارات.
النقد دا هو أكتر نقد
اترد بيه على الـ"إنسلز"،
وعلى كلامهم بتاع إنه الحياة ما فيهاش عدل
بسبب إنهم بيتعرضوا للرفض.
وأكيد النقد دا جزء من الحقيقة فعلًا،
لكنه مش كل الحقيقة،
لأن الموضوع، زي ما احنا متعودين، صديقي الإنسان،
ليه أبعاد تانية بالإضافة لدا.
أهم الأبعاد دي هي إنه جايز فعلًا
عالم العلاقات العاطفية والجنسية
مفيهوش عدل
زي ما الناس بتحب تتصور، وهقولّك ليه.
كلنا بنصدق إنه كل واحد فينا
بغض النظر عن شكله أو لونه أو صفاته الشخصية
هو الـType بتاع شخص تاني هنا ولا هناك.
إن كل واحد فينا، أيًا كانت مواصفاته،
له زبونه يعني.
لكن الحقيقة إن فيه أسباب كتير
تخلّينا نشكك شوية في القصة دي.
"كريستيان رادر"، مؤسس موقع تعارف
أمريكي شهير اسمه Okcupid.
كتب كتاب نشر فيه الغسيل الوسخ
لمستخدمي الموقع بتاعه، والنتيجة كانت مخزية.
"رادر" لمّا بص في الداتا اللي على الموقع بتاعه،
اكتشف حاجات غير متوقعة،
زي مثلًا، إن كل الناس بتدّي ريتنج
للبنات السود أقل من أي بنات تانيين،
حتى الرجالة السود نفسهم،
بيدّوهم ريتنج قليل،
وبالمثل كل الستات بتدّي الرجالة الآسيويين
ريتنج أقل من أي رجالة تانيين.
ليه؟!
وفي الهيصة دي كلها،
دايمًا الرجالة البيض والستات البيض
في أعلى الهرم الجنسي والعاطفي والاجتماعي،
مرغوب فيهم أكتر من أي حد تاني.
حاجة في منتهى البيض!
صديقي الإنسان، أي حد عشان يفهم
مجتمع زي المجتمع الأمريكي
لازم يبقى فاهم
حسبة ألوان الناس وأعراقهم دي،
لأنها مفاتيح أساسية لفهم المجتمع الأمريكي،
لكن بالنسبة لمجتمع مش أمريكي
ممكن يبقى عندنا معايير تانية غير اللون والشكل،
زي مثلًا الأصول بتاعت البني آدمين
وهما في أنهي طبقة اجتماعية.
يعني النقطة الأساسية مش قصة العنصرية ضد
الستات السود ولّا الرجالة الآسيويين في أمريكا،
القصة إنه في أي مجتمع،
لمّا الرجالة والستات بينزلوا يتعرفوا على بعض
في مساحة عامة وحُرّة وفيها مساواة،
يعني لمّا الحياة العاطفية
بتخضع لقوانين العرض والطلب،
فالطلب على الناس مش بيكون متساوي،
صديقي الإنسان، بديهيات!
فيه أصناف الطلب عليها بيبقى أكتر
وأصناف أقل.
الفرص مش بتكون متساوية خالص،
ودا لأسباب كتير خارجة عن إرادة الأفراد دول.
لكن القصة دي ببساطة، كلنا بنحاول ننكرها
أو ننساها أو ما نفكرش فيها.
السينما الأمريكية قعدت سنين طويلة
تحاول تبيع للجمهور
شخصية المراهق المرتبك، الفاشل اجتماعيًا
اللي رغم كل فشله، فأجمل بنت في المدرسة
دايمًا بتقع في حبه في الآخر،
فكّر مثلًا في "بيتر باركر"، اللي هو الشخصية
السرّية لـ"سبايدرمان"، كنموذج للفكرة دي.
أو فكر مثلًا، في فيلم "الجميلة والوحش"،
أو النسخة المقلوبة منه Shrek،
واللي بيحصل إن الأميرة الجميلة
بتقع في حب غول قبيح،
وفي نهاية الفيلم بتتحول هي كمان لغولة،
كتأكيد على إن شكلك وخلقتك
مش هيكونوا عائق أبدًا عن الحب.
السينما كانت في كل الحالات
دايمًا تجيب شخص فاشل في حاجة مثلًا في حياته،
بحيث المشاهد يقدر يتعاطف معاه
ويحس إنه دا فعلًا السبب إنه مش لاقي الحب،
لكن تيجي في نهاية الفيلم تقولّه،
انت تقدر تنتصر على الأمير الوسيم
أو الطالب اللي بيلعب "فوتبول" أو الشاب الكول.
سيبك انت بس من الكولنة اللي انت فيها،
وانت تبقى زي الفُل،
وممكن تفوز بقلب أجمل بنت،
عشان خاطر طيبة قلبك وروحك الحلوة دي.
في الرواية دي السينما والثقافة الرايجة،
بيحاولوا يعملولك أسطورة معيّنة
عن نظام العلاقات العاطفية،
ويقنعونا إن هي دي الطريقة اللي الحب
بيحصل بيها فعلًا في الحياة الحقيقية.
المراهق الفاشل اللي بيكسب
قلب البنت الحلوة في الآخر دايمًا دا،
بيبقى قصة فيلم حلو،
لأن كلنا عارفين إن فرصه صعبة جدًا،
لكن كلنا برضه، نفسنا نسمع إنه عادي،
الـPattern دا، مش بس بيتكسر،
لأ دا بيتكسر في كل الأفلام،
والمعجزة بتحصل كل مرة.
كل مرة، ممكن الشخص
اللي فشل ظاهريًا دا، هو اللي يكسب،
ودا أكيد بيحصل في الواقع أحيانًا طبعًا،
لكن السينما الأمريكية مهووسة بيه زيادة حبتين،
وسبب الهوس دا إن السردية دي ضرورية
عشان الناس تطمّن على حياتها العاطفية،
اللي بقت شبه حياتهم العملية
في تفاصيلها بالظبط،
منافسة شديدة وتنطيط وإنترفيوهات بس
على أضواء الشموع.
وفي الآخر كلها بتفتح اللابتوب ع السرير.
السبب في دا، صديقي الإنسان،
إن الاقتصاد الأمريكي،
هو واقتصاد أي مجتمع حضري معاصر،
معتمد بشكل كبير على استهلاك الجماهير.
واستهلاك الجماهير، جزء كبير منه
مرتبط بالحياة العاطفية ومشتقاتها.
صديقي الإنسان، تخيل مثلًا
لو انت فقدت الأمل إنك تصاحب،
أنا متأكد إنك هتبطل تجيب لبس جديد مثلًا،
أو تخرج في كافيهات، وهتقضيها بس
نزول على القهوة بالبيجامة مع اصحابك المكتئبين،
دا انت مش بعيد تبطل تستحمى.
دا السبب إن كلنا محتاجين نصدّق
إن الحياة العاطفية
هتكافئنا كلنا بالعدل وبالتساوي،
لو بس اهتمينا كفاية،
لو بذلنا فيها مجهود كفاية،
لو خرجنا كفاية وجددنا من نفسنا باستمرار،
ودي كلها ببساطة، صديقي الإنسان،
ما أخبيش عليك، وصفات للاستهلاك.
الضغط كله في الوضع دا بيكون على الناس،
اللي بقى مطلوب منها تدير حياتها العاطفية
بنفس طريقة إدارتها للكارير بتاعها،
تروح إنترفيوهات عشان الشغل،
وتنزل في Date كل أسبوعين،
تحكي قصة حياتك من الأول وجديد، عشان الحب.
كل دا وسط منافسة شديدة جدًا وضغط مستمر
إن الوقت بيعدي، والقطر هيفوتك،
ومن غير ضمانات من أي نوع،
في عالم بيضغط عليك باستمرار
عشان تدور على الأحسن والأجمل والأفشخ.
في حالة الشغل، زيها زي حالة الحب،
القوة الدافعة كلها
مرتبطة بدورة الإنتاج والاستهلاك.
عشان كدا الـ"إنسلز" بيحبوا أوي
الأفلام اللي بتكسر النمط دا.
الاعتقاد دا بالنسبالهم
بإن الحياة تكافئنا دا، هو اعتقاد الـ"سيمبات"،
والـ"سيمب" دا، في نظرهم، هو الشاب الفاشل
اللي مصدّق إن عنده فرصة،
ومش قادر يبلع الحقيقة المُرّة.
من أكتر الأفلام المحبوبة
في مجتمعات الـ"إنسلز"،
فيلم زي Taxi Driver مثلًا،
اللي بطله بيتعرض للرفض
فبيتزرع عنده حقد تدميري تجاه المجتمع كله،
خلاص في اللحظة اللي بيشوف نفسه فيها
مطرود من سباق التلطيف والتعطيف دا
المعروف بالـDating Scene،
 بيقرر إن المجتمع كله ما بقاش فارقله أساسًا.
ولّا مثلًا، بطل فيلم Fight Club،
اللي بيخوض رحلة نفسية غريبة
عشان يتخلّى عن الاستهلاكية
ويكتشف ذكورته في نفس الوقت،
ورحلته بتكون برضه في اتجاه ضد للحضارة.
الـ"إنسلز" بيحبوا الأفلام دي
عشان بتقولّهم إنهم صح،
بتقولّهم، أيوة، الحضارة كلها قايمة
على إنتاج رغباتكم وبعدين حرمانكم منها،
الحضارة بالنسبالهم هي الخصم والحكم.
وبالتالي التحرر من دا،
لازم ياخد شكل تدميري،
إنما هتقضوها بقى "سمبنة"،
مش هنروح في حتة.
ومش أنا بصراحة الراجل
اللي يقلّ من نفسه، عشان واحدة ست.
المسألة هنا مرتبطة فعلًا بإحساس الاستحقاق،
لكن سؤال الاستحقاق نفسه أصلًا معقد.
ييجي صديقي الإنسان يقولّي،
"هو انت كل ما تحلها هتعقدها تاني؟"
أرد عليه وأقولّه، "صديقي الإنسان، تاني؟
هترجع تاني تبجح؟
الله، أيوة يا أخي.
سؤال الاستحقاق معقد جدًا."
هل محدش يستحق الحب؟
يعني ما حدش واجب عليه
إنه يحبك ويبادلك المشاعر. مش شغلانة حد.
لكن، مش برضه، كلنا نستاهل ونستحق الحب؟
دا كمان صح، بمعنى من المعاني.
ثقافتنا فيها الفكرتين.
ودا بسبب تنظيم علاقاتنا العاطفية
على نمط السوق الحرة،
والسوق الحرة عادةً،
بتخبي التمييز والظلم ورا الاختيارات الفردية،
يقولّك والله الناس اللي اختارت،
هنعملّك ايه فيها دي؟
ما حدش بيحبك يا أخي، وشك مش مساعد!
والله عايز بقى تتحط في أول صف في الرف،
روح بقى ظبط حالك،
هات عربية "رانجلر" وعدّلها، شوفلك صرفة،
روح الجيم، روّق على نفسك كدا.
بمعنى أصح يعني، شخلل جيبك عشان تعدّي،
اعمل "تندر"، واتدلع بالفيزا بتاعتك،
نعملك "بريميام أكونت" يخلّيك أول اختيار
قُدّام زبايننا الستات. اتشقلب!
ودا السبب في الوضع المربك
اللي أنا بحاول أوضحهولك دلوقتي، صديقي الإنسان.
أستاذة الفلسفة في "أوكسفورد"،
والمفكرة النسوية
المثيرة للجدل "آميا سرينيفازان"،
كتبت مقال مثير للجدل برضه،
عنوانه، "هل لأي شخص الحق في الجنس؟"
كانت بتحاول تفكر في موضوع الاستحقاق دا.
فبتقولّك إن في التمانينات والتسعينات،
النسوية كانت مقسومة بين معسكرين،
معسكر فيهم شايف إن تحرير الرغبة الجنسية
هو جزء جوهري من مسيرة التحرر الاجتماعي،
أنا، صديقي الإنسان، في الأول، بصراحة،
ما كنتش فاهم إيه تحرير الرغبة دا.
ببيتكلموا منين! بس يعني واضح إنهم عايزين
يخلّوا كل اللي نفسه في حاجة، يعملها.
ومعسكر تاني ضده، شايف إنه
الرغبة الجنسية الحرة دي نفسها
محتاجة نتعامل معاها بحذر ونقد وشك،
لأنها ممكن برضه تنتج أنواع مختلفة
وجديدة من الظلم والتمييز في المجتمع.
زي مأساة الـ"إنسلز" كدا.
لكن بالتدريج، المعسكر بتاع الجنس دا
هو اللي كسب في الآخر،
بس في السنين الأخيرة، بدأ المعسكر دا
يلاقي نفسه قُدّام أكتر من أزمة.
أهم أزمة من دول، كانت بسبب إن نسبة مش قليلة
من الستات اكتشفوا نفس اكتشاف الـ"إنسلز"،
إن عالم العلاقات العاطفية الحُرّ دا
مش عادل فعلًا ولا حاجة،
دا كمان ظالم في بعض الأوقات،
ومش بيضمن لكل شخص نفس الفرص برضه،
وإن الست لو مش واصلة
لشوية مواصفات معيّنة في شكلها،
غالبًا هتلاقي فرصها أصعب بكتير
انها تحب وتتحب بشكل طبيعي.
الحركة النسوية استجابت لدا،
بس سبحان الله، استجابة في نفس
المستوى الفكري بتاع استجابة الـ"إنسلز"،
قامت جاية مأكدة
على مفهوم "الاستحقاق" هي كمان،
وقالتلك إن كل بنت تستاهل وتستحق الحب
حتى لو شكلها فيه حاجة المجتمع بيعتبرها وحشة.
"سرينيفازان" قالتلهم، الاستجابة دي مش غريبة شوية
إنها تكون محصورة في البنات لوحدهم؟
مهو كمان فيه رجالة بتشتكي من الفشل العاطفي
بسبب إن شكلهم مش حلو في عين أغلب البنات.
ودا معناه إن قضية الـ"إنسلز" أصلًا
مفروض تكون على أجندة الحركة النسوية.
صديقي الإنسان، لاحظ إن "إليوت رودجر" نفسه دا
كان نُص أبيض ونُص آسيوي،
والرجالة الآسيويين
في المجتمع الأمريكي، زي ما قلنا،
هما أكتر ناس مش مرغوب فيها من أغلب الستات،
ودا ظهر في إحصاءات الموقع،
اللي اتكلمنا عنها من شوية.
بالإضافة طبعًا لمشاكل "رودجر" التانية،
اللي خلت الموضوع صعب بالنسباله إنه يصاحب،
زي مرضه النفسي من وهو صغير
وخجله الشديد وانطوائيته.
طيب ييجي حد يقولّي
 طب الست "رزان" بتاعتك دي، ولّا اسمها إيه،
هل هي كدا تقصد تساوي بين رد فعل الستات
بإنهم  يقبلوا شكلهم وجسمهم مهما كان،
وما بين رد فعل الرجالة اللي هو
إنه يروح يفجّر نفسه في أوتوبيس الشغل،
عايزة تقولّك ان هي هي نفس الحاجة يعني،
بس معلش، هي الرجالة خُلقها ضيق شوية؟
 أقولّك لأ، الست "سرينيفازان" ما تقصدش كدا،
هي تقصد إنه بس على مستوى الطريقة
اللي بنفكر بيها واللي بنتكلم بيها، هي نفس الحاجة،
لكن العنف دا جريمة في كل الحالات كدا كدا.
طب اشمعنى الرجالة بتفجر نفسها والستات لأ؟
صديقي الإنسان، هي تقصد بس إنه
على مستوى الطريقة اللي بنفكر بيها، هي نفس الحاجة.
لكن العنف دا جريمة في كل الحالات كدا كدا.
طب اشمعنى الرجالة بتفجّر نفسها والستات لأ؟
صديقي الإنسان، دا سؤال معقّد
وممكن نبقى نناقشه في يوم تاني،
لكن عايزك تفتكر إنه الرجالة أصلًا،
هما النوع الاجتماعي المخوّل، لامؤاخذة،
بممارسة العنف في أي مجتمع.
يعني المجتمع نفسه لمّا جه يوزع الأدوار،
قالّهم كدا، قالّهم حتة الخناقات
قُدّام المدرسة دي هتبقى بتاعتكم انتم.
بس رغم كدا برضه،
المقال بتاعها عمل قلق شوية،
اللي "سرينيفازان" تقصده ببساطة،
هو إن الرهان
اللي اتعمل في التمانينات والتسعينات
بتاع تحرير الرغبة الجنسية دا، إنه كلّه يدّيها،
هو رهان جايز يكون محتاج يتراجع،
لأنه ممكن سوق الحياة العاطفية دا
يكون بينتج ظلم وتمييز برضه يا جماعة،
وبالنسبة لبعض الناس مش جايبلهم
غير الإحباط والفشل المستمر مش أكتر،
وأظن إن دي نتيجة تانية، بعضنا على الأقل،
سهل يلمسها في حياته، سواءً رجالة أو ستات.
الـ"إنسلز" ممكن يكونوا مسكوا
حقيقة اجتماعية ليها معنى فعلًا،
هي إن الحياة العاطفية متنظمة كأنها سوق،
مش كل الناس هتتحب ولا حاجة،
لكن الـ"إنسلز"، للأسف، قرروا
يلوموا الستات على الوضع دا كله
بسهولة كدا كأن الستات هما اللي خلقوا الكون.
والحركة النسوية برضه مسكت حقيقة تانية،
هي إنه فيه  معايير
قاسية  جدًا أحيانًا  للشكل الجميل،
هي اللي بتحدد مين يستاهل الحب
في عُرف المجتمع، ومين ما يستحقش.
لكنهم، كانوا شايفين برضه إن تحرير الرغبة
وكسر التابوهات بتاعت بالجنس،
هو اللي ممكن بشكل سحري ما
يخلق وضع عادل للجميع.
الاتنين، كل واحد فيهم،
كان صح في حاجة وغلط في التانية،
إنما بقى بالنسبالنا، صديقي الإنسان،
احنا محتاجين نفكر في شوية أسئلة أبعد شوية كمان،
عن إيه اللي بيحصل لناس كتير،
رجالة وستات برضه،
لسة خارجين من نمط علاقات
قديم شوية، وتقليدي شوية،
قايم على مصاهرة بين العائلات
وعلى الجوازات المتنظمة وجوازات الصالونات،
يلاقوا نفسهم فجأة بقى مطلوب منهم
يجروا ورا الحب في يومهم المتبقي من الشغل،
ويطوروا نفسهم دايمًا
في يومهم المتبقي من الجري ورا الحظ،
وإيه شكل البؤس والاكتئاب، وأحيانًا الخلل
اللي وضع زي دا ممكن ينتجه؟
مفيش شك إن العلاقات القديمة،
كان بييجي معاها أشكال كتير من الظلم والتعاسة.
لكن اللي بنحاول نقوله دلوقتي، صديقي الإنسان،
إنك تبقى ساذج لو بتفكر
إن الظلم والتعاسة دول
هيتبخروا بالوصفة السحرية
بتاعت "الحريات الشخصية" و"تقبل الآخر" دي.
أنا برضه مش ضد الحرية الشخصية وتقبل الآخر،
صديقي الإنسان، ما تبقاش متعب.
لأ، أرجوك ما تفهمنيش غلط،
أنا بس ضد الحماس الزايد،
ومع إننا نشغل دماغنا شوية،
وما نبطلش ننكش
حتى ورا الأفكار اللي شكلها حلو من برة.
أما بقى بالنسبة لصديقتي الإنسانة،
ففيه تفاصيل كتير جدًا محتاج أعرفها،
أنا إنسان طيب، مرهف المشاعر،
بفهم جدا البنت عايزة إيه،
وأنا محتاج أعرف انتي عايزة إيه،
فأرجوكي يعني، لو وقتك يسمح،
طمنيني عليكي أول ما تقفلي الحلقة.
صديقي الإنسان، انت لسة هنا بتعمل إيه؟
