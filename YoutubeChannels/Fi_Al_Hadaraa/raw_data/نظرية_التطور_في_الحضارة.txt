لَمْ أمُت حين أصاب السهم قلبي،
ولكني متُّ،
لمّا لمحت كدا بطرف عيني مين اللي رمى!
بصراحة، انتم الاتنين فاضيين،
وبتزاولوا بعض بأي كلام!
انتم محتاجين شغلانة.
ما كانت الشغلانة موجودة،
لحد ما انت لعبتلّنا في السبّوبة!
المرة الجاية، مش هألعبلك في السبّوبة،
وهأسيبك تاخد 25 سنة!
خلاص؟! "رضا" بقى الحيطة المالية؟!
هألاقيها منك ولّا منه ولّا من "مدحت"؟!
ولّا من "فايزة"، اللي حلقتلي واتخطبت؟!
أولًا، اسمها "ريم".
ثانيًا، قعدة الصلح اللي احنا قاعدينها دي،
قعدناها 100 مرة قبل كدا!
- حصل؟!
- أيوة، حصل.
وثانيًا، مش دي المشكلة،
انتم محتاجين تتحركوا شوية،
أي إنسان يا ابني عشان يرتقي، محتاج تطور.
تطور؟!
تاني يا "سعدني"؟!
تطور وقرود والكلام دا؟!
احنا مش قُلنا بلاش الكلام دا هنا؟!
يعني، انت ودانك ما لقطتش غير الكلمة دي بس؟!
خلّيني أشرحلك يا سيدي، انت فاهم غلط.
تشرحلي إيه؟! ما هي شارحة نفسها،
هي محتاجة شرح؟!
تطور وارتقاء يا "محمد"؟!
اوعى تكون بتجهّز حلقة للموضوع دا،
وهتاخد رأي العيال دي فيها!
رأي إيه؟!
هي دي أشكال يتاخد رأيها؟!
أنا، بصراحة، بأفكر في الموضوع يعني،
بس مش زي ما انت فاهم!
عرفت إن أنا صح؟!
انت هتدمر المجتمع، وتدمر النشء دُول!
النشء دُول؟
النشء دُول متدمرين من زمان!
أنا كنت بأوعّيهم يا عم "شلبي"،
كنت بأنوّرهم.
آه، ميتافيزيقي بقى وتنويري،
انت من إياهم يا لا؟!
تنويري؟!
إيه تنويري دي؟!
شكله الولا "سعدني" دا
هو اللي بيقطع الكهربا!
طب اقعد كدا يا عم "شلبي" والنبي، وارتاح،
أنا هأفهمك فيه إيه.
حاضر.
يا ابني، اتقي الله فينا!
لحد امتى هتفضل ماشي في السِكة النجسة دي؟!
أنا هألاقيها منك،
ولّا من الولية، ولّا من "مدحت"؟!
أيوة، بس! "مدحت" والولية.
اتكلم بقى في اللي مزعلك،
مالك يا عم "شلبي"؟!
مالي؟!
ما خدوه!
دُول جابولي القلب والسُكّر والضغط والمرارة!
أنا عملت المرارة مرتين يا "محمد"!
طب اهدا يا عم "شلبي"، اهدا!
شكلك تعبان أوي!
"رضا"،
والنبي، معلش، قوم هاتله كوبّاية ميّه.
ماشي!
لأ، لأ!
أنا هَفتان!
عايز أتعشّى.
لأ، كدا بقى كويس!
أنا كويس، كويس،
أنا هأطلع البيت، هأبقى زي الفل.
أنا كويس، وكل حاجة.
عم "شلبي"!
عم "شلبي"! يا عم "شلبي"!
عم "شلبي"!
عم "شلبي" مات يا "سعدني"!
صديقي الإنسان، بيقولّك، في 2017،
مجموعة علماء من معهد "ماكس بلانك"
لقوا أقدم حفرية معروفة
لكائن بشري عاقل على الإطلاق،
من فصيلة الـ"هومو سابينز"،
اكتشفوها في منطقة أثرية في "المغرب"،
الحفرية دي بيرجع تاريخها
لحوالي 315 ألف سنة فاتوا،
من زمان أوي يعني.
المهم يعني، العلماء قالولك:
دي حفرية مهمة جدًا،
لأنه معناها إن الإنسان ظهر على الأرض
من فترة أطول بكتير من اللي كنا فاكرينه،
لأن احنا فاكرين إن الإنسان العاقل بتاعنا دا
ظهر من 200 ألف سنة،
لكن الحفرية دي معناها إنه ظهر
من 300 ألف سنة، وأكتر كمان.
يا نهار أبيض!
بس القصة مش بتخلص هنا،
اللي يهمنا هو اللي حصل بعد كدا.
في 2024، جه واحد برازيلي
اسمه "شيشرون مورايس"،
الراجل دا خبير في الـGraphic Design،
ومتخصص في إعادة رسم الوجوه،
سمع عن الحفرية دي من هنا،
وقرر إنه يحاول يرسم صورة
لشكل أقدم إنسان لقاه العلماء،
الراجل عمل مسح للجمجمة
واشتغل عليها، عشان يعالج أي تشوهات أو كسور،
وبدأ يرسم من الأول صورة للوش
اللي اتوقع إنه كان بيغطي الجمجمة دي،
بحيث نقدر نشوف ملامحه كانت عاملة ازاي.
وكانت المفاجأة، صديقي الإنسان،
اللي اكتشفها العلماء
واللي أحدثت زلزال في الأوساط العلمية،
إنه أقدم إنسان في التاريخ
طلع شبه الفنان "ريكو" بالظبط!
واستنتج العلماء من كدا إن الإنسان
من أول ما ظهر على كوكب "الأرض" لأول مرة،
وهو "طقهان، زهقان، متضايق،
مجروح، مدبوح، مش فايق!"
أيوة، كدا، دلّعني،
هي دي الكشوف العلمية ولّا بلاش!
"حاسب يا أخويا،
حاسب يا أبويا، حاسب يا شقيق!"
طبعًا، انت لأنك غلبان، صديقي الإنسان،
افتكرت إني داخل عليك بالدَخلة دي،
عشان أقولّك إن العلماء أثبتوا صحة التطور،
أو حتى أقولّك، نظرية التطور سقطت في الغرب.
لأ، صديقي الإنسان، أنا كنت أدبي.
أنا كدا كدا أصلًا، عشان أبقى دُغري معاك،
فأنا، بصراحة، مش بأفهم أي ... في الحفريات!
وأعتقد إن انت كمان غالبًا يعني،
ما بتفهمش أي حاجة في الموضوع دا،
فخلّينا نركن الموضوع دا على جنب،
أحسنلنا احنا الاتنين!
أنا جايلك عشان قصة تانية خالص،
أنا شُفت صورة الإنسان الأول،
اللي شَبَه "ريكو" دا،
على Profile عالم الحفريات المصري المشهور
والمثير للجدل وابن جامعة "المنصورة" البار،
"هشام سلّام"،
فتحت الـ"كومنتات" أتفرج عليها،
لقيت مشهد أقل ما يُقال عنه
إنه مذبحة والله العظيم!
قعدت أتحدف يمين وشمال،
واحد بيقولّه: "لو انت جدّك كان قرد فعلًا،
طب ما تلف كدا، وتورّينا التوتّة!"
واحد تاني بيقولّه:
"أيوة يا دكتور حرّاق يا مشطشط!
ادّي جامد للعيال الجاهلة دي!"
يعني، خلّيني أقولّك باختصار،
إني لقيت نقاش أبعد ما يكون عن الحضاري!
والنقاش دا، أو يعني الحالة
اللي في الـ"كومنتات" دي،
خلّيتني أتساءل: لماذا تثير نظرية التطور
كل هذا الجدل؟
يا جدعان، دا "فرويد" قال
إن الطفل بيبصبص لأمه،
وما حدش زعل بالشكل دا!
المهم، أنا فضلت مطبّق
على Profile "هشام سلّام" 3 أيام متواصلة،
عمّال أقرأ في الـ"كومنتات"
وأسلّك الكلام من وسط الشتايم
والألفاظ البذيئة والإشارات الجنسية القذرة،
وقدرت من الـ"كومنتات" دي أوصل لنظريتين
بيفسروا المعركة الكبيرة اللي دايرة دي.
النظرية الأولى بتقول إن فيه ناس متدينين
دماغهم مقفّلة وما بيفهموش وجهلة،
ولأنهم بسطاء العقل وغلبانين في دماغهم،
فالناس دي هما دايمًا ضد العلم،
وبيحبوا يصدّقوا الخرافات.
والنظرية التانية، المضادة ليها،
بتقول إن فيه كفار وملحدين
وبيبيعوا دينهم وعرضهم من أجل السبّوبة،
وواخدين فلوس بس
عشان ينشروا الأفكار الإلحادية،
وبيحبوا كمان في أوقات فراغهم،
يمارسوا رياضة دس السم في العسل!
على رأي "أحمد الفخراني"، صديقي الإنسان،
انت عارف العسل بكام النهاردة؟
أنا هأديك السم Sec!
بصراحة كدا، صديقي الإنسان،
النظريتين الاتنين ما عجبونيش أوي.
فقُلت: ما بدّهاش،
أنا هأعتمد على نفسي،
وهأحاول أجيب الموضوع من الأول خالص،
أنا عارف إنه ممكن الإنسان أحيانًا فعلًا
دماغه تبقى مقفّلة،
أو أفكاره متحجرة، أو أيديولوجيته متبلورة.
والتاريخ مليان نماذج على ناس
رفضت أفكار جديدة، عشان معتقداتها،
يعني مثلًا، شيوخ الدولة العثمانية زمان،
قالولك: القهوة حرام،
وشيوخ تانيين مثلًا، قالوا إن الشمس
هي اللي بتلف حوالين "الأرض"، مش العكس،
التاريخ مليان حاجات من دي،
لازم نعترف بيها، صديقي الإنسان،
علشان نبقى على نور يعني،
ونبدأ من أرضية مُشترَكة،
إن الاعتقاد القوي أو اليقيني أحيانًا
ممكن يسوّح الإنسان،
ودي حاجة ما لهاش علاقة بدين معيّن،
وإنما بشكل عام.
بس في نفس الوقت، الفكرة دي
مش بتوضحلنا برضه ليه التطور بالذات،
دونًا عن بقية نظريات العالم كله،
هو اللي بيتقابل
بالجدل والرفض العنيفين دُول.
اللي بيهاجم النظرية، أول سبب بيرد بيه
هو إن التطور متناقض بشكل واضح وصريح
مع كلام "القرآن"
عن خلق سيدنا "آدم" من طين وإنزاله من الجنة.
حلو؟ بس اللي بيقول كدا،
بينسى حاجة مهمة،
إن دي وظيفة علم التفسير أصلًا طول حياته،
إنه يقرأ الآيات ويحل التناقض الظاهري
بينها وبين بعض من ناحية،
وبينها وبين الوقائع الخارجية
من ناحية تانية.
عشان كدا مثلًا، فيه علم الناسخ والمنسوخ،
وعشان كدا، فيه تفسير وتأويل.
وعشان أثبتلك إن دي لا يُمكن تكون هي الأزمة،
عايزك تجيب المصحف، وأول حاجة، تحلف عليه
إنك انت ما تشتمنيش في الـ"كومنتات"!
أنا لسة ما خلّصتش كلامي، اصبر عليا!
بس تاني حاجة،
تفتح المصحف دا على سورة "النازعات"،
وتبص على الآية 30 والآية 31،
اللي هما...
هل تعلم، صديقي الإنسان،
إنه التفاسير السُنّية للآية دي
مختلفة جدًا عن بعض؟
مختلفة يعني زمان عن دلوقتي.
لو رجعت للتفاسير القديمة أوي،
اللي هي التفاسير الأولانية خالص،
زي تفسير "الطبري" مثلًا أو تفسير "الثعلبي"،
هتلاقي الاتنين بيقولوا إن "دحاها"
معناها إن ربنا بَسَط الأرض أو فردها،
وإنهم مهتمين جدًا يناقشوا بس مسألة الترتيب،
هل ربنا خلق السما الأول؟
ولّا خلق الأرض الأول؟
ودا لأن الآيات من 9 لـ12 في سورة "فُصِّلت"،
الأرض اتخلقت، وبعدين السما.
مهمة التفسير هنا
كانت إن هو يحل التناقض دا،
ودا اللي عمله المفسرين فعلًا،
قالولك: ربنا خلق الأرض الأول،
وبعد كدا خلق السما،
وبعد كدا دحا الأرض، أو فردها يعني،
لأن هي في الأول،
اتخلقت متكوّرة، وبعدين اتفردت.
المهم، عشان ما أطوّلش عليك يعني،
تتعاقب السنين والشهور والأيام،
ويتوسع العالم الإسلامي
وينفتح على علوم الفَلَك
اللي جاية من أماكن مختلفة،
خصوصًا، من "اليونان".
وبيترتب على دا،
إن التفسير بيختلف خالص في النقطة دي،
لمّا تيجي تبص على تفسيرات أجدد شوية،
مش أجدد أوي يعني،
بس مثلًا، زي تفسير "فخر الدين الرازي"،
اللي هو نفسه أصلًا كان عالم فلك،
أو حتى لو بصيت على تفسير "ابن كثير"،
الاتنين بيلاقوا مشكلة تانية
محتاجين يتعاملوا معاها،
وهي إن الأرض أساسًا كروية،
ودا معناه إن "الدحو" دا
ليه معنى تاني خالص غير التسطيح في المُطلَق،
ممكن يبقى التسطيح بالنسبة لحجم الإنسان،
وممكن يبقى التمهيد والحرث وإخراج الزرع،
وهو دا اللي بتستقر عليه التفاسير بعد كدا.
مع إن اللفظ العربي الأصلي "دحا"،
معناه المباشر والواضح والبسيط:
سطّح الشيء، أو بسطه أو مدّه،
اللفظ ما فيهوش هزار،
بس المفسرين بياخدوه لمعنى مجازي،
عشان يحلوا التناقضات اللي بتقابلهم.
والخلاصة، صديقي الإنسان،
إن علم التفسير مش علم جامد ولا متحجّر،
ولا حاجة من الكلام دا،
وإنه كان بيتجاوب عادي
مع مستجدات العلوم، إن وُجدَت.
والحقيقة إنه كان فيه محاولات
من علوم التفسير
للتجاوب فعلًا مع نظرية التطور
في العصر الحديث.
أشهر المحاولات دي على الإطلاق،
عملها "عبد الصابور شاهين"
في كتابه، "أبي (آدم)".
في الكتاب دا، "عبد الصبور شاهين" بيجمّع
كل الآيات اللي حكت قصة الخلق في "القرآن"،
وبيبدأ يقدّملها تفسير جديد،
بيقول فيه إن النبي "آدم"، عليه السلام،
مش هو أول البشر على "الأرض"،
لكنه أول إنسان،
بمعنى إنه أول كائن بشري مصطفى بالتكليف،
لكن البشر كانوا موجودين قبله،
وإن الخلق من التراب
معناه إن الإنسان مصنوع من نفس مادة "الأرض"،
وسهل جدًا تستشف من الكتاب دا
إنه بشكل عام، لا يوجد في "القرآن"
ما يناقض الرؤية التطورية للإنسان.
طبعًا، أنا مش عايز أقولّك
إيه اللي حصل بعد الكتاب دا،
الدنيا قامت، وما قعدتش.
بالظبط، كأنك بتقرا Post تاني
عند "هشام سلّام" برضه،
اللي يهاجم، واللي يدافع،
واللي يطالب بتكفير الراجل وإهدار دمه،
واللي يقولّك: "هو ما غلطش،
وكلامه مش دفاع عن التطور."
وقصة كبيرة أوي،
ممكن تكون ما خلصتش لحد النهاردة.
ودا رغم إن مُجمّع البحوث الإسلامية بنفسه
طلع دافع عن الكتاب،
وقال إن منهج الراجل في التفسير
ما فيهوش حاجة غلط.
ودا بيخلّينا نلف ونرجع تاني
لنفس السؤال من أول وجديد،
إذا كان التفسير عمومًا، تاريخيًا يعني،
كان قادر يتجاوب مع العلوم عادي،
وإذا كان حصل فعلًا محاولات لتفسير "القرآن"
ما فيهاش صدام مع نظرية التطور،
ليه التفسيرات دي فضلت مش مقبولة برضه؟
وليه فضِل المواطن العادي،
اللي هو على فطرته كدا،
واللي هو ممكن ما يبقاش فاهم أوي
جدالات العلوم الطبيعية،
أو جدالات العلوم الدينية،
معترض برضه على أي محاولة للتوفيق
بين التطور وبين الرؤية الدينية للعالم،
خصوصًا، الرؤية الإسلامية؟
طب ما يمكن التفسير ببساطة، صديقي الإنسان،
هو إن نظرية التطور غلط،
وعلشان كدا، الناس بترفضها وتتريق عليها.
بس ساعتها برضه،
ليه الناس اللي مقتنعين بالنظرية
بيشتموهم وبيقولولهم إن هما جهلة؟
المشكلة في الفكرة دي برضه،
إنك أول ما تبدأ تفكر فيها كدا،
هتلاقي نفسك قُدّام مشاكل كتير برضه،
يعني، لو النظرية كانت غلط،
إيه اللي بيخلّيها قوية كدا في الأوساط العلمية
في "أوروبا" و"أمريكا" طيب؟
لو فتحت أي مجلة علمية،
هتلاقي أبحاث داعمة للتطور،
أو مبنية على أساسه.
بعض الناس بتشكك في دا،
وبتقول إن كتير من العلماء برة ضد النظرية.
لكن دا مش حقيقي خالص، صديقي الإنسان،
بصراحة يعني، عشان ما أكدبش عليك يعني،
لأنه مثلًا، فيه إحصائية
عملها مركز "بيو" للأبحاث، 2019،
لقى إن 98% من العلماء
المنتمين لأكبر جمعية علمية في العالم،
اللي هي "الجمعية الأمريكية لتقدم العلوم"،
مصدّقين في صحة التطور.
يعني، فكرة إن فيه علماء ضد التطور
وعلماء معاه، وبيتخانقوا مع بعض،
بعيدة أوي عن الحقيقة،
ممكن يبقى فيه أصوات قليلة
ضد نظرية التطور،
لكن دا موجود عادي
في كل النظريات العلمية عمومًا،
مش التطور لوحده بس
هو اللي فيه أقلية معترضة عليه.
ما هو أصل "الجمعية الأمريكية لتقدم العلوم" دي،
صديقي الإنسان، فيها 120 ألف عالم،
لو خدت اللي رافضين التطور على جنب كدا،
هتلاقيهم 2400 بني آدم،
ممكن تفضل تجيب منهم اقتباسات للصبح،
ما هما كتير برضه، 2400 بني آدم،
بس هما رغم عددهم دا
قليلين جدًا قُدّام الـ98% التانيين،
اللي هما 117 ألف وشوية.
بس أنا لو جيت قُلتلك،
خُد، آدي كلام 12 عالم ضد التطور أهو،
مش هتركّز في التفاصيل،
والعدد الكبير دا من العلماء
أو المهتمين بالعلوم،
بيكون عندهم عادةً تفسير لرفض الناس للتطور،
وهو إن التطور واحد من النظريات
اللي البشر عمومًا، أيًا كان دينهم
بيبقى عندهم صعوبة في التأقلم معاه،
بسبب إنها، يعني، يبدو كدا،
بتحط الإنسان في منزلة أدنى شوية، لا مؤاخذة،
من اللي هو كان حاطط نفسه فيها زمان.
"سيجموند فرويد"
في مقال كتبه في 1917،
بعنوان "صعوبة أمام التحليل النفسي"،
قال إن الإنسان الحديث
خد على دماغه 3 ضربات جامدين شوية،
سمّاهم 3 جروح في نرجسية الإنسان،
أثروا على رؤيته لنفسه وللعالم اللي حواليه.
الجرح النرجسي الأول،
هو لمّا "نيكولاس كوبرينيكوس"
قال إن "الأرض" مش مركز الكون ولا حاجة،
وإن "الأرض" بتدور حوالين الشمس،
مش الشمس هي اللي بتدور حواليها،
زي ما كنا فاكرين،
وكان الإنسان قبلها حاسس
إن جزء من قداسته بيتأكد
بسبب إن الكون كله بيدور حواليه هو.
وبعدين، الضربة التانية
كانت لمّا "داروين" قال
إن الإنسان اتطور عن أشكال أقدم من الحياة،
وكان الإنسان برضه قبلها
بيعتبر الخلق المباشر دا
تعبير عن قداسته ومكانته
الأعلى من بقية الكائنات،
فدا كان الجرح النرجسي التاني.
الجرح النرجسي التالت،
"فرويد" بقى بينسبه لنفسه،
بسبب اكتشاف اللاوعي،
واللي قبله، كان الإنسان فاكر إن عقله
هو السُلطة العليا
على جسمه وعلى سلوكه وأفكاره،
واللاوعي بيقول عكس الكلام دا بالظبط،
الكلام دا قد يكون
جزئيًا حقيقي، صديقي الإنسان،
واتكلمنا على الجروح النرجسية الـ3 دُول
باستفاضة أكتر في حلقة "اللاجدوى".
ومش غريب إن الـ3 نظريات دُول بالذات يعني،
اتقابلوا باعتراضات دينية شديدة جدًا
في وقتهم،
بس أهو، أديك قُلتها، في وقتهم،
أول ما النظريات دي ظهرت فعلًا،
عملت جدل جامد شوية،
والناس كسّرت على أدمغة بعض
كراسي المؤتمرات العلمية،
بس انتهى الموضوع.
احنا دلوقتي في 2024،
مين اللي قلبه أسود اللي لسة لحد النهاردة
شايل من "كوبرينيكوس" بجد؟!
نظرية اللاوعي الناس بتتعامل معاها برضه
بحساسية أقل من التطور شويتين،
عادي، ممكن ما يبقوش مهتمين بيها،
ممكن ما يبقوش فاهمينها.
يعني، اللي أنا متأكد منه، صديقي الإنسان،
إن "هشام سلّام" لو كتب Post عن اللاوعي،
بدل ما بيكتب عن التطور،
ما حدش كان هيقولّه: "لف وورّيني التوتة!"
يبقى المشكلة برضه،
مش في الجرح النرجسي، صديقي الإنسان.
ما الجراح بالكوم في قلبي عادي يعني!
رغم إنه، والله العظيم، الجرح واجع!
فيه مشكلة تانية أكبر من مشكلة التفسير،
وأكبر من مشكلة الجراح النرجسية،
بتخلّي التطور نظرية كدا
تحس إنك نفسك تشتمها على الإنترنت بلا هدف!
الأزمة دي، في الحقيقة، ليها علاقة
بأول مرة التطور دخل فيها
العالم العربي والإسلامي خالص زمان.
ودا لأن دَخلته، ما أكدبش عليك يعني،
ما كانتش أشيك حاجة خالص!
أول مرة عرف العرب والمسلمين
عن التطور، صديقي الإنسان،
كان عن طريق أقدم مجلة علمية مكتوبة بالعربي
وهي مجلة "المُقتطَف"،
عملها اتنين كُتّاب لبنانيين،
هما "يعقوب صرّوف" و"فارس نمر"، في 1876.
قبل المجلة دي، كانت بعض الناس
سمعت عن النظرية كدا من بعيد لبعيد،
خصوصًا، لو بيسافروا "أوروبا"،
أو بيتعاملوا مع أوروبيين،
لكن "المُقتطَف" بدأت تتكلم عنها وتبسّطها،
وتشرحها لجمهور أوسع بكتير،
تدريجيًا، كانت المقالات المنشورة
في المجلة دي
سبب لإثارة جدل ونقاش طويل حوالين التطور،
استمر من وقتها، لغاية دلوقتي،
ويمكن يكون بنفس الشكل كمان.
في الوقت دا،
كان فيه حاجة خطيرة شوية بتحصل،
وهي إن نظرية التطور دي
كانت بتتحول لجزء
من الأفكار الاستعمارية الأوروبية في الوقت دا.
مجموعة من تلاميذ "تشارلز داروين"،
وأهم واحد فيهم كان "هربرت سبنسر"،
بيطبّقوا نظريته على مجتمعات البشرية،
وبيفكروا بمنطق إن لو كان الإنسان اتطور
من أشكال حياة أقدم،
طب ما هو المجموعات البشرية دي نفسها
بألوانها وصفتها الجسمانية
وثقافاتها المختلفة دي،
ممكن برضه، يبقى فيه علاقة تطورية
بتربطهم ببعض بشكل ما،
يعني، بدل ما نفكر إن السود والبيض
والآسيويين وغيرهم من الأعراق
هما ألوان مختلفة من البشر،
لأ، نفكر فيهم إن هما درجات مختلفة من البشر،
اتطوروا عن بعض،
ودا معناه، إن السود مثلًا،
بيمثّلوا شكل أقدم شوية من الحياة البشرية،
ممكن يبقى متطور أقل
على المستوى العقلي والحضاري،
وإن الشعوب العربية والآسيوية مثلًا،
متطورين نُص نُص،
وبعدين، الشعوب الأوروبية أخيرًا هي بقى
الكريزة اللي على أعلى حتة من التورتة،
قمة التطور العقلي
والحضاري والأخلاقي للبشرية!
لاحظ، صديقي الإنسان، هنا
إن اعتراض الناس على التطور أصلًا في البداية،
كان لأنه هز إحساس الإنسان
بمكانته وسط الطبيعة،
"الداروينية الاجتماعية" دي بقى
بترجّع إحساس الإنسان بمكانته تاني،
لكن إحساس الإنسان الأبيض تحديدًا
وسط الشعوب التانية،
وبتاخد التطور من منطقة البيولوجيا،
أو الصفات الحيوية،
تطبّقه كمان
على الثقافة والمجتمع والصفات العقلية،
وبتفكر في التطور دا كأنه سلّم،
فيه كائنات تحت أوي، وكائنات فوق.
كل الأفكار دي
مش جزء من نظرية التطور الحديثة،
لكن في اللحظة اللي التطور
اتعرف فيها في العالم العربي،
كان صعب جدًا إن الأفكار دي تتسلّك عن بعضها،
وكان الوقت دا هو أعلى لحظة
لانتشار الداروينية الاجتماعية.
لأن الداروينية الاجتماعية كانت فعالة جدًا
في تبرير فكرة الاستعمار،
اللي هو، "أنا إنسان أبيض بقى، متطور عنك،
فأنا هآجي أعلّمك ازاي تعيش حياتك."
اللي زوّد الطين بلّتين تلاتة أربعة،
صديقي الإنسان،
إن "يعقوب صرّوف" و"فارس نمر"،
اللي لسة حاكيلك عليهم دُول،
اللي هما أسسوا مجلة "المُقتطَف"،
ودافعوا عن فكرة التطور،
هما نفسهم أصلًا
كانوا من أشرس المدافعين عن الاستعمار،
جُم قعدوا في "مصر" بعد الاحتلال الإنجليزي،
وكتبوا كتير
يدافعوا عن الحُكم الإنجليزي لـ"مصر".
يعني، جهدهم لترويج العلوم ونشرها دا
اتحول لأنه يبقى أسوأ دعاية ممكنة للتطور
ولـ"تشارلز داروين"،
ولأي حد عدّى من جنب "تشارلز داروين".
والعلاقة المعقّدة دي
أدّت لأن التطور والاستعمار
يرتبطوا ببعض في الوعي الإسلامي
ارتباط ممكن يكون فضل مستمر لحد النهاردة.
بعد 4 سنين بالظبط
من ظهور مجلة "المقتطف" دي،
قعد واحد من أهم رموز النضال ضد الاستعمار،
اللي هو "جمال الدين الأفغاني"،
وكتب في 1880، "رسالة الرد على الدهريين".
وهي رسالة حرّاقة جدًا،
"الأفغاني" فيها بيرد بعنف شديد
على الملحدين وأصحاب المذهب المادي،
واللي هو كان شايف وقتها إنهم ببساطة شديدة
المستعمرين وأصحابهم.
"الأفغاني" بيتكلم عن "داروين"،
وبيقول إنه واحد من الناس
اللي دافعوا عن الرؤية المادية للعالم،
وحاول يفسر تباين الأنواع
عن طريق تحولها من صورة لصورة،
وإن التحول دا
أدّى لأن القرد بقى إنسان بدائي،
ومن الإنسان البدائي دا
خرج السود أو الزنوج،
وبعدها، اتطور بعض الزنوج دُول لمرتبة أعلى،
لحد ما بنوصل في الآخر
للإنسان القوقازي أو الأبيض.
وهنا، بيكون واضح جدًا إن "الأفغاني" أساسًا
بيرد على الداروينية الاجتماعية،
لكن في اللحظة اللي كان بيكتب فيها رده دا،
كان كله بقى واحد خلاص،
التطور والداروينية الاجتماعية
والفلسفة المادية والاستعمار،
كلهم بقوا أجزاء من نفس الشيء.
"الأفغاني" بيقول:
وبيقولّك: "جرب كدا تبص على الناس،
اللي هما يظنون أن الإنسان
حيوان كسائر الحيوانات دُول،
ثم تبصر ماذا يصدُر عنهم
من ضروب الدنايا والرذائل،
وإلى أي حد تصل بهم الشرور،
وبأي منزلة من الدناءة تقف نفوسهم."
يا ساتر يا رب! فيه إيه يا جدع؟ اهدا شوية!
صديقي الإنسان، ما كانش ناقص
غير إن "جمال الدين الأفغاني"
يقول لـ"داروين": "لف، وورّينا التوتّة!"
اللي أنا بأحاول أقولهولك
إن النقاش حوالين التطور
ممكن ما يبقاش اتحرك من النقطة دي أصلًا،
يعني، ممكن يبقى لسة واقف
عند النقطة دي لحد دلوقتي،
ودي حاجة ما حدش بيحاول يفكر فيها.
يعني الناس اللي بتدافع عن التطور،
وبتقول إن الناس التانيين
جهلة وأغبيا وساقطين أحياء،
والناس اللي بتشتم التطور،
بتقول إن بتوع التطور دُول
ملحدين وماديين ووحوش ضارية وكلاب عاقرة.
وما حدش واخد باله
إن هي دي بالظبط نفس ذات الاتهامات،
اللي كانت متبادلة بين المُستعمِر
وبين الشعوب المُستعمَرة،
المستعمر قال عليهم: "جهلة وأغبيا."
وهما قالوا عليه: "مادي ومتوحش."
حتى في "أمريكا" مثلًا،
لمّا تيجي تبص على الإحصائيات
بتاعة مؤشرات تقبل التطور،
هتلاقي إنه بيزيد آه بشكل إجمالي مع الوقت،
لكن بيفضل السود مثلًا
هما أقل ناس مؤمنين بالنظرية،
ودا لأن التطور أول ما ظهر
دخل في حالة تشابك سريع وخناقة كدا
ما كانتش علمية خالص
مع النظريات العنصرية والاستعمارية،
ويبدو إن التشابك دا ما اتنساش لحد النهاردة.
وهو السبب الحقيقي اللي بيخلّي التطور دايمًا
مادة للنقاش الهيستيري،
إن دا مش نقاش علمي ولا حاجة،
لأ، دايمًا فيه جانب سياسي،
علشان كدا، بقى نقاش الكل مهتم يشارك فيه.
يعني، ممكن ما تبقاش عمرك
سمعت في حياتك كلمة كروموسوم،
بس غالبًا، أنا متأكد إنك انت
عندك رأي حاسم وقاطع في نظرية التطور.
فهل تفتكر، صديقي الإنسان،
إنه الأحسن لنظرية التطور
إن النقاش حواليها يفضل علمي صِرف،
والإنسان العادي مش محتاج يشغل باله بيها،
زيها زي أي نظرية علمية عادي يعني؟
يعني انت مثلًا،
مش بتدخل على الإنترنت تتناقش مع أصحابك
في نظرية الصفائح التكتونية.
ولو كنت بتعمل كدا، بصراحة،
ما أحبش أقعد معاك ولا مع أصحابك!
ولّا النظرية دي فيها تناقض
مع النصوص الدينية فعلًا؟
والتفسير ما يقدرش أبدًا
إنه يعالج التناقض دا؟
ولّا هل النظرية أصلًا غلط،
والـ98% من العلماء
اللي مصدّقينها دُول مغفلين؟
ولّا الإحصائيات دي مضروبة؟
طيب، هل التفسير يقدر يعالج
هذا التناقض الظاهري،
بس بسبب الطريقة
اللي النظرية اتورطت بيها مع عصر الاستعمار
فعمرها أبدًا ما هتبقى
زي أي موضوع علمي عادي؟
ولّا الموضوع ما لهوش علاقة بالاستعمار؟
وإنما بالاستحمار؟
وإن اللي النظرية مش عاجباه،
دا شخص جاهل وأمي
ومنخفض الـIQ ويعشق الحياة في الأوهام؟!
ويمكن السود في "أمريكا" بيصدّقوها أقل
لأن مستويات التعليم وسط السود أقل،
ببساطة شديدة؟
ولاحظ إن احنا مثلًا، عمرنا ما درسنا التطور
في المدرسة دراسة من أبو جد يعني،
الموضوع بيختلف من بلد عربية للتانية،
بس أقصى حاجة،
بتلاقي صفحتين كدا مُختَصرين في الكتاب،
وعادةً، مدرّس الأحياء بيعدّيهم أصلًا،
أو بيقولّك من الأول:
"فُكك من الكلام الفارع دا."
الاحتمالات كتير جدًا، صديقي الإنسان،
لكن الأكيد إن كلها
هتجيب لأهلك الشتيمة بطرُق مختلفة!
يا ريت انت كمان تقولّنا رأيك
في الـ"كومنتات"، صديقي الإنسان،
بس خلّينا متفقين من البداية
إني مش هأورّيك التوتّة! لأ!
