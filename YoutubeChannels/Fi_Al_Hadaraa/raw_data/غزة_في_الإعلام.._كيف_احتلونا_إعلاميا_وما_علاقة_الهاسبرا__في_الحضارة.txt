"(داعش) (غزّة)"
كان الوصف اللي كرره رئيس وزراء
حكومة الاحتلال الإسرائيلي "بنيامين نتنياهو"،
في المؤتمر الصحفي
مع وزير الخارجية الأمريكي "أنتوني بلينكن".
"نتنياهو" كرر تاني وصفه لـ"حماس"
إنها "داعش" بتاعت "غزّة"،
و"بلينكن" عجبته الكلمة أوي،
فقالّك، "آه، صح، الكلام دا فعلًا.
مهو قتل المدنيين والأطفال دا،
بيفكرنا بنفس أفعال (داعش)، تبقى (داعش)!"
والحقيقة، صديقي الإنسان، إن دا وصف صايع أوي،
صايع لأنه مش عفوي،
وأي حد بيرمي أي كلام وخلاص،
لأ، دا الوصف دا كان ليه تأثير السحر
في ردود الأفعال العالمية على الصراع.
طبعًا انت لو جيت تسأل أي مواطن عربي
عاش الصراع العربي الإسرائيلي،
وقُلتله، "إيه رأيك في الوصف دا؟"
الكلمة دي غالبًا مش هتدخل ذمته بـ2 شيكل،
لأنه عارف إن قتل الأطفال والمدنيين
هي صنعة "إسرائيل" التاريخية.
طب رغم كدا، صديقي الإنسان،
ليه أنا فاتحلك بيتي النهاردة،
عشان أقولّك إن دي حركة صايعة ومش عفوية؟
"إسرائيل" لمّا بتقول وصف زي دا،
مش بيبقى هدفها
إن انت تقتنع بكلامها أو ما تقتنعش،
وإنما بيكون الغرض
إن هي تخلق عندك رقابة ذاتية جوا نفسك،
وإن هي تحط الكلمة دي
حَكَم جواك على أفعال المقاومة،
عشان تقعد تراقب إيه أوجه التشابه
اللي بين المقاومة وبين "داعش".
وحتى لو ما وصلتش لتشابهات كتير، مش مشكلة،
كفاية إنها قدرت
تربط المفهومين دُول عندك ببعض.
لأنه زي ما هو معروف في السياسة
Perception is Reality، أو "التصور هو الواقع"،
تصوراتنا عن أي حاجة
هي الواقع بتاع الحاجة دي،
لأننا بنتعامل مع الواقع
من خلال التصورات دي.
يعني، بما إن أنا وانت والأمريكان والأوروبيين
مش موجودين على أرض المعركة،
ومش بنشوفها غير من خلال التصريحات الصحفية،
يبقى واقع المعركة بتاعتنا دي
ببساطة هو التصريحات.
لو ركّزنا في التصريحات وذاكرناها كويس،
وعرفنا نقول إيه وما نقولش إيه،
هنقدر من خلال دا إننا نمتلك السرد،
وإذا امتلكنا سرد الواقع،
يبقى امتلكنا الواقع.
هي دي الطريقة اللي بتفكر بيها "إسرائيل"،
والأفكار دي اتطورت بشكل كبير أوي
في آخر 20 سنة.
واحد من أصحاب الفضل في تطورها
كان "دانييل سيمان"،
الراجل اللي اشتغل من سنة 2000
في تغطية الاشتباكات والأحداث الصحفية لحد 2010،
وقت ما اتعيّن مدير
للمكتب الإعلامي الحكومي في "إسرائيل".
على مدار سنين، "سيمان" كان شايف
ازاي "إسرائيل" بتخسر تعاطف الغرب معاها،
نتيجة التغطيات الصحفية
اللي نقلت للعالم معاناة الفلسطينيين،
والراجل دا أصلًا
كان مشهور بكراهيته للصحفيين،
وله تاريخ من الخناقات مع الصحفيين الأجانب،
اللي كان بيشوف إن تغطياتهم الصحفية
بتأذي صورة "إسرائيل"،
وإنهم، بقصد أو من غير قصد،
بيساعدوا أعداء "إسرائيل" في الآخر.
الأمور كانت من وجهة نظر "سيمان"،
كانت إن الإسرائيليين بعد كل حرب
بيلملموا جراحهم بسرعة، ويرجعوا يشوفوا شغلهم،
لكن الفلسطينيين بقى، حسب كلامه،
بيفضلوا يحكوا عن مآسيهم،
ويدخلوا في معارك إعلامية
بتسبب أضرار استراتيجية لـ"إسرائيل" مع الوقت.
طب مش ممكن نستنتج
من كدا مثلًا، يا عم "سيمان"،
إن معاناة الفلسطينيين كبيرة جدًا،
لدرجة إنها مش ممكن تتنسي ببساطة
أول ما الحرب تهدا؟
لأ، إطلاقًا! "سيمان" استنتج من كدا
إن حرّية الصحافة وشفافيتها
ونقل الواقع الإسرائيلي زي ما هو،
كل دا حاجات مضرة لـ"إسرائيل".
لأن المجتمع الإسرائيلي مليان خلافات،
ولمّا يظهر في الإعلام بالصورة دي،
مقابل إن المجتمع الفلسطيني متوحد
في صورة ضحية المأساة والظلم،
فدا بيقدّم "إسرائيل" بصورة ضعيفة
قُدّام المجتمع الدولي،
والنتيجة اللي وصل لها، إن "إسرائيل"
محتاجة تدخل حربين، مش حرب واحدة،
الحرب الأولى، على الفلسطينيين،
والحرب التانية، حرب على المعرفة وعلى الحقيقة.
ودا اللي نقدر نشوف تجلياته النهاردة
في اللي بيحصل على "فيسبوك" و"إنستجرام"،
لمّا بننشر عن "فلسطين"،
تقييد حسابات بقى، وCommunity Standards،
والـReach يقع،
وتبقى محتاج إن انت تحط 3 "سيلفيهات"،
عشان يسيبوك تحُط علم "فلسطين" في الـStory.
أفكار "سيمان" كانت من الحاجات اللي ساهمت
في بناء "إسرائيل"
لهيئة إعلامية حكومية اسمها الـ"هاسبارا"،
والـ"هاسبارا" دي كلمة عبرية
ترجمتها الحرفية "الشرح" أو "التفسير"،
لكنه بقى مصطلح مُستخدَم في حاجات أوسع شوية،
زي التحكم في السرد
أو الصورة الذهنية عن القضية،
وبقى الـ"هاسبارا" دا
جهاز تابع للخارجية الإسرائيلية،
دوره، زي ما قُلنا،
السيطرة على الرواية الإعلامية في العالم،
عن اللي بيحصل في الصراع العربي الإسرائيلي،
لأن، زي ما قلتلك من شوية،
Perception is Reality،
والسيطرة على الرأي العام العالمي
معناها السيطرة على الحقيقة.
الدور اللي بتلعبه الـ"هاسبارا" بقى،
مش مجرد إن هي تنشر
الرواية الإسرائيلية الرسمية بس،
لأ، هي بتعمل دا فعلًا، لكنها مش بتكتفي بيه،
لأن دورها الأهم هو إعاقة النشر وتعطيله
والتشكيك ونزع الشرعية عن أي رواية
بتدين "إسرائيل" على الإنترنت، وبرة الإنترنت.
ودا مثلًا، زي اللي حصل تاني يوم،
بعد قصف مستشفى "الأهلي المعمداني" في "غزّة"،
لمّا طلعت الصحافة الأمريكية والأوروبية
تاني يوم، في تغطيتها للخبر بطريقة متشككة،
كأنهم يعني مش عارفين مين اللي عمل كدا!
السيطرة على السرد دي بتحصل بطُرُق كتير،
لكن أهمها طبعًا
هو اتهام الأشخاص اللي بينشروا عن "فلسطين"
بالعنصرية أو معاداة السامية
والتشكيك في رواياتهم،
سواءً بتكذيبها أو بنشر روايات مضادة.
على الإنترنت، الـ"هاسبارا" جهاز
فيه عدد رهيب من المتطوعين،
معظمهم بيكون من الطُلّاب،
اللي ظُبّاط الاستخبارات جوا الجهاز،
بيدربوهم على حيل الرد والاحتجاج والنقاش
على وسائل التواصل الاجتماعي،
وبيوفرولهم كُتُب يقدروا يتعلموا منها
أساليب مُقنِعة للنقاش على الإنترنت،
أو ازاي مثلًا تدير حملة
للدفاع عن "إسرائيل" على الإنترنت،
وإيه هي المهارات الأساسية للكتابة عن دا،
وإيه أشهر الاتهامات
اللي بتتقال عن "إسرائيل"، وازاي ترد عليها.
يعني مثلًا،
لو حد كلّمك عن قضية اللاجئين، تقول إيه،
ولو حد كلّمك
عن المستوطنات الإسرائيلية، تقول إيه،
ولو انت بتدرس برة "إسرائيل"،
ازاي تتقرب من الموظفين
اللي هيسهلولك تنظيم المظاهرات
وطباعة وتوزيع المنشورات في الجامعة بتاعتك
في "أوروبا" أو "أمريكا"،
وكل حاجة تانية تقدر تساعدهم
في النقاش عن "إسرائيل"،
الجهاز دا بيدرّبهم عليها.
والموضوع ما بيُقفش لحد هنا،
كمان، الجهاز دا بيقدّم
نشرات دورية للطُلّاب والمتطوعين بتوعه،
عن كل مقال أو فيديو بيتم نشره عن "إسرائيل"
على المواقع الصحفية على الإنترنت،
بغرض إنهم يمارسوا التشكيك في المعلومات دي،
ويقدّموا معلومات مضادة،
بحيث المشهد على الإنترنت يبان عبثي.
وكل مقالة أو فيديو
أو حاجة مكتوبة عن "إسرائيل"،
لو ما قدروش يحذفوها،
فعلى الأقل، يخلّوها تبان مخالفة للرأي العام.
المنطق ورا دا، صديقي الإنسان،
إن "إسرائيل" بتشوف نفسها دولة يهودية وحيدة،
موجودة وسط شعوب ودوَل بتكرهها،
ونفسها تشيلها من على الخريطة.
وبسبب عددهم المحدود،
بيشوفوا إن موضوع الإعلام دا
ما ينفعش يتساب عشوائي كدا،
لأن، ساعتها، "إسرائيل" مش هتقدر ترُدّ
على الاتهامات الموجهة ليها على الإنترنت،
بسبب قِلّة عدد أفرادهم أصلًا،
وبالتالي، يبقى لازم العدد القليل دا
يتسلّح كويس جدًا،
ونساعده بكل الطُرُق الممكنة،
بحيث يحتلوا كل رُكن من أركان الإنترنت،
ويغرّقوه بتعليقاتهم
وآرائهم الداعمة لـ"إسرائيل".
"إسرائيل" كمان أنشأت
برنامج اسمه "زمالات الـ(هاسبارا)"،
ممكن أي شخص عنده مشروع فنّي أو أدبي،
إنه يقدّم فيه،
لو كان المشروع دا طبعًا
بيساعد في نشر التطبيع مع "إسرائيل".
الشخص اللي بياخد الزمالة دي،
بيسافر "إسرائيل" الأول،
وياخد تدريب على الدفاع عنها،
وبعد كدا،
بتسهّله المِنَح والموارد اللي هيحتاجها،
عشان ينفّذ مشروعه الأدبي أو الفنّي.
هتقولّي، صديقي الإنسان،
"طب هي الناس دي كلها ما لهاش رأي يعني؟!
الطُلّاب المتطوعين في الـ(هاسبارا) دُول،
والفنانين اللي بيقدّموا على المِنَح
ما حدش فيهم عنده وجهة نظر
معارضة للرواية الرسمية الإسرائيلية دي؟!"
الحقيقة، إنه فيه طبعًا.
وفيه منهم ناس بتعترض على البرامج دي
وبيشوفوها "بروباجاندا"،
لكن زي ما بيتقال
في واحد من الكُتيّبات بتاعت الـ"بروباجاندا" دي،
فانتقاد "إسرائيل" والكلام بصراحة، شيء مشروع،
لكن ليه أماكن وسياقات مُحدَّدة.
ولازم المواطن الإسرائيلي يعرف بالظبط
امتى يكون واجبه إن هو يستخدم
أدوات الدفاع عن "إسرائيل"
ضد الهجمات المعادية للصهيونية،
عشان يساعد "إسرائيل" في مشروعها،
اللي في الآخر،
هيترتب عليه "السلام الشامل والدائم".
دا غير إن الطُلّاب دُول
بيكونوا مشحونين بفكرة
إنهم الخط الأمامي
للدفاع عن "إسرائيل" وحقها في الوجود،
باعتبارها الدولة اليهودية الوحيدة في العالم،
وإن سحب الشرعية من تحت أقدام الدولة دي،
هيكون نتايجه سيئة على كل اليهود في العالم.
وبكدا، يتحول الصراع عند الطَلَبة دُول
إلى صراع على الوجود نفسه،
وبالتالي، يبقى التفكير والنقد
مش هما الأولوية،
ودورهم بقى ييجي، بعد كسب الوجود والشرعية
اللي هي مسئوليتهم وحصيلة نضالهم.
وطبعًا رجال الدين اليهودي
والحاخامات في كل مكان في العالم،
بيرعوا الكلام دا برضه ويدعموه،
وحسب كلام واحد منهم لرعاياه،
اللي هو الحاخام "جيرالد سكولنيك"،
"فمن المهم إن اليهودي يكون مُطّلع
وقادر يدافع عن قضية (إسرائيل)،
ويقنِع الناس بيها،
ويبقى جاهز يرد على أي نقد منشور Online،
أو مقال أو فيديو أو Post.
ودا بالجهد الجماعي،
وبإننا نكتب (كومنتات)، ونعمل (أغضبني)،
وحتى برة الإنترنت، في الحفلات والتجمعات،
نحاول على أد ما نقدر
إننا ندافع عن (إسرائيل)،
إذا سمعناها بتتعرض للنقد."
عشان كدا، صديقي الإنسان،
في كل حرب "إسرائيل" بتشنّها،
أول ضحية بتكون الحقيقة،
وفي كل حرب،
"إسرائيل" بتصور نفسها للمواطن الغربي،
على إنها ضحية الكراهية والإرهاب!
عشان تبقى بتقتل الحقيقة والمدنيين مع بعض.
طيب جميل،
فِهمنا الـ"بروباجاندا" الإسرائيلية بتشتغل ازاي،
بس تفتكر ليه الغرب برضه
بيشتري الرواية دي بسهولة كدا؟
يعني في النهاية، لو الناس في العالم الغربي
نُصهم بس حتى مش مقتنع بالكلام دا،
فالأكيد صوتهم هيبقى أقوى بكتير
من الصوت الإسرائيلي.
لكن الحقيقة،
إنك بتلاقي دايمًا قبول سهل جدًا
للروايات الإسرائيلية دي، ودعم ليها،
ودا مش على مستوى المؤسسات الإعلامية
والشركات الكبيرة بس،
اللي هما ممكن نقول إن الفلوس بتتحكم
في إيه اللي بيصدّقوه وإيه اللي مش بيصدّقوه،
لأ، دا بيحصل كمان
على مستوى المثقفين والأفراد،
أيًا كانت توجهاتهم السياسية.
فتلاقي واحد مثلًا،
يميني زي "جوردان بيترسون"،
وواحد شيوعي زي "سلافوي جيجك"،
ممكن يبقوا اختلفوا على كل حاجة في الدنيا،
ما عدا تأييد رواية "إسرائيل" الإعلامية،
خصوصًا، في الحرب الأخيرة!
هل دي عُقدة الذنب
تجاه اللي حصل في الـ"هولوكوست"،
ولسة مكمّلة معاهم لحد دلوقتي؟!
ولّا هما فعلًا مصدّقين إن "إسرائيل"
واحة الديمقراطية في "الشرق الأوسط"؟!
كل دي أسباب قوية فعلًا،
تداخل رؤوس الأموال،
والـGuilt Tripping، أو الصعبانيات
اللي الصهاينة بيعملوها في "أوروبا"،
بسبب تاريخ الاضطهاد الطويل لليهود،
وكدبة "الديمقراطية الوحيدة
في (الشرق الأوسط)"
اللي دايرين ينشروها في "أمريكا" دي!
لكن فيه سبب تاني مهم كمان،
هو اللي بيفرق أكتر مع الناس العادية،
ويخلّيهم يتعاطفوا مع "إسرائيل"
ويقتنعوا بروايتها،
وهو إن "إسرائيل" دي، صديقي الإنسان،
عبارة عن دولة استعمار استيطاني،
لكنها متنكرة في شكل دولة تحرر وطني،
يعني إيه الكلام دا طيب؟
ناخدها واحدة واحدة.
الاستعمار الاستيطاني دا
هو أول أشكال الاستعمار الأوروبي،
وأقدمها تاريخيًا،
والاستعمار الاستيطاني دا،
بيقوم على إن شعب يبيد شعب
أو ينزعه من أرضه،
وياخد الأرض دي هو ويستقر فيها.
ودا اللي حصل مثلًا، في المستعمرات الإنجليزية
في "أمريكا الشمالية" و"أستراليا" و"نيوزيلاندا"،
ما بين القرنين الـ15 والـ17.
النوع دا من الاستعمار مختلف مثلًا،
عن الاحتلال البريطاني لـ"مصر" أو "الهند"،
اللي هو بنقول عليه "الاستعمار الإمبريالي".
لأن الإنجليز في الدولتين دُول،
ما كانوش بيحاولوا
يشيلوا السكان ويقعدوا مكانهم،
لأ، هما بس كانوا بيستغلّوا
مواردهم الطبيعية والبشرية،
ويخلّوا أكبر جزء من الثروات
والمكاسب اللي بتحققها الدول دي،
يتوجه ببساطة لبلاد المستعمر الأوروبي.
المهم، صديقي الإنسان،
إن الاستعمار الاستيطاني دا
"فرنسا" حاولت تعمله في "الجزاير"،
و"أسبانيا" و"البرتغال"
جربوه في "أمريكا الوسطى" و"الجنوبية"،
ويمكن أشهر مثال عليه
هو استعمار "جنوب أفريقيا"،
اللي بدأ على إيد الهولنديين في القرن الـ17،
وبعدين، اتطور لنظام فصل عنصري
بين البيض والسود،
وانتهى أخيرًا في 1994.
يعني، قعد حوالي 3 قرون ونُص!
ودا معناه إن الاستعمار الاستيطاني دا،
كان هو الـBusiness Model الأساسي
بتاع "أوروبا الغربية" لفترة طويلة.
لكن النهاردة،
وبعد ما اتحررت معظم المستعمرات دي،
فكل الأوروبيين والأمريكيين بلا استثناء
بيشوفوا تقريبًا إن دا كان أسوأ ممارسة سياسية
وأكتر حاجة كريهة حصلت في التاريخ،
وكل الدول دي بقى فيها أعياد رمزية كدا
للاعتراف بتضحيات السكان الأصليين،
اللي هو، "يلّا نولعلهم شمعة،
وربنا يتولاهم برحمته ويسامحنا!
اغرفلي بس
شوية بيكاتا بالـ"مشروم"، الله لا يسيئك!"
طب انت مش ملاحظ حاجة، صديقي الإنسان؟
أيوة، شكك في محله فعلًا.
الحركة الصهيونية هي واحدة
من آخر حركات الاستعمار الاستيطاني،
اللي مكمّلة معانا لحد النهاردة.
هي حركة استعمار استيطاني، لأنه لمّا بدأت
ما كانش فارق معاها أوي تروح "فلسطين" أو غيرها،
عشان تعمل وطن قومي لليهود،
لأ، كانوا بيفكروا أصلًا
إن هما يروحوا "أوغندا" أو "موزمبيق"
أو "الكونغو" أو "الأرجنتين" أو شرق "أستراليا"،
ودا كان واضح مثلًا،
في كتاب "هرتزل" عن الدولة اليهودية،
لمّا كان بيقارن المميزات والعيوب
بين "الأرجنتين" و"فلسطين"،
ونختار أنهي فيهم بلد،
ولو كانوا راحوا أي بلد من دُول،
كانوا هيقولوا عليها
"أرض الميعاد" برضه، عادي.
لكن الأوروبي والأمريكي صعب جدًا
إنه يشوف الصهيونية
باعتبارها حركة استعمار استيطاني،
زي ما بيشوف تاريخ "أسبانيا"
في "الأرجنتين" مثلًا،
أو تاريخ "فرنسا" في "كندا"،
مع إن والله العظيم هي هي!
طب إيه بقى السبب في دا؟
السبب، صديقي الإنسان،
إن زي ما قلتلك في الأول،
إن الحركة الصهيونية متنكرة،
هي حركة استعمار استيطاني آه،
لكن عاملة نفسها حركة تحرر وطني!
اللي بيساعدها تقدّم نفسها في الصورة دي،
إن اليهود،
بسبب العنصرية المسيحية الأوروبية لقرون طويلة،
واللي هي جابت آخرها خالص
في الحرب العالمية التانية،
بالـ"هولوكوست" والمحارق النازية،
بقى عندهم طريقة
لتبرير وجودهم في "فلسطين" قُدّام العالم،
وهي، "إن احنا كمان عايزين نبقى شعب،
زي ما انتم اشتغلتم على نفسكم زمان وبقيتم شعوب!
عايزين نبقى زي الأمريكان كدا.
مجموعة من المهاجرين الأوروبيين
اللي بيقرروا إن هما يتمردوا
ويقطعوا الحبل السُرّي
اللي بيربطهم بـ(أوروبا)،
ويبقوا شعب مستقل، ويبنوا مصيرهم بإيديهم."
عشان كدا، صديقي الإنسان، لمّا بتفتح الإنترنت،
لمّا بتفتح الإنترنت،
وتلاقي الناس هنا بتقول حاجة،
وهناك بيقولوا حاجة تانية خالص،
بيكون دا واحد من الأسباب الأساسية للخلاف،
إن احنا بنبص لـ"إسرائيل"،
فبنشوف الاستعمار الاستيطاني،
لأنه قريب مننا أوي،
واحنا شُفنا بشكل أحسن،
هو شغّال ازاي وإيه نتيجته،
الفلسطينيين يوميًا على الأرض بالشكل المباشر،
وكل مواطني الدول العربية التانية،
شافوا التأثير دا برضه بصور مختلفة،
في لحظات تاريخية مختلفة.
لكن المواطن الغربي، أيًا كان توجهه السياسي،
بيبص لـ"إسرائيل"،
فيشوف فيها حركة تحرر وبناء شعب!
وبيبقى موقفه منها موقف أبوي شوية،
وعنده إحساس بالذنب ناحيتها.
اللي هو، "انتم كنتم عيال صغيرة،
واحنا كنا آباء Abusive،
وفاهمين إنكم دلوقتي
عايزين تبقوا مستقلين عننا،
وخلاص ماشي، هنساعدكم تعملوا دا."
وهو دا المنطق أصلًا اللي اتبنت عليه
علاقة الغرب بـ"إسرائيل" من أول وعد "بلفور"،
ودا السبب إن انت لو أوروبي أو أمريكي،
بغض النظر عن توجهاتك السياسية،
فانت دايمًا هيكون عندك استعداد
للتعاطف مع القصة دي،
قصة المهاجر
اللي راح يبني لنفسه وطن في بلد بعيد،
بعد ما كان بيتعرّض للظلم في بلده الأم.
المشاكل في النوع دا من القصص، صديقي الإنسان،
مش بتبدأ تظهر، غير لو انت فلسطيني،
أو لو انت مثلًا،
كنت من سكان "أمريكا" الأصليين،
ساعتها، غصب عنك بتشوف الحكاية دي
بطريقة مختلفة شوية،
وغالبًا، ردود أفعالك برضه،
ممكن تبقى مش مهذبة أوي،
ودايمًا المستعمر وحلفاؤه
في "أوروبا" و"أمريكا"،
بيستغربوا جدًا من ردود الأفعال دي،
وبيستغربوا عمومًا من عدم عقلانية المقاومة،
ومن صعوبة النقاش معاها،
اللي هو بقى، "انتم عاملين كل الجلبة دي
عشان مش عايزين
الناس الغلابة دُول تبقى شعب؟!"
ودا طبعًا لأنهم عاملين نفسهم ناسيين
الجزء الأولاني من المعادلة،
اللي هو بتاع الاستعمار دا.
معلش، فاتتهم برضه! مهي محتاجة فطانة!
كل أنماط الاستعمار الاستيطاني
اللي أنا كلمتك عنها دي،
بترسم حدود واضحة جدًا وعنيفة بين الشعبين،
الشعب المستعمِر والشعب المُستعمَر،
والسبب في دا ببساطة،
إن الاستعمار أصلًا بيخلق الحدود دي
عشان يعرف يحكم،
والحدود العنيفة دي كانت واضحة فعلًا
في "أمريكا الجنوبية" و"الشمالية"،
وفي المستعمرات الأفريقية،
وطبعًا دلوقتي في "فلسطين".
الطبيب النفسي والمناضل المارتنيكي،
"فرانتس فانون"،
اللي هو من جُزُر
اسمها جُزُر الـ"مارتينيك" يعني،
في واحد من أشهر كُتُبه
اللي حاولت تحدد موضوع الاستعمار دا،
اللي هو كتاب "مُعذّبو الأرض"،
بيقولّنا إن الاستعمار بيعمل حاجتين
في أي مكان بيدخله،
الأول، إنه بيفرض منطق تفكير ثنائي
على الناس اللي هو بيستعمرهم دُول،
كل حاجة في العالم
بتكون متقسّمة بحسب لون البشرة أو الدين،
أو أي علامة تانية واضحة
تقدر تفرّق الشعبين دُول وتفصلهم عن بعض،
واحد مستعمِر وواحد مُستعمَر.
والحاجة التانية،
إنه بيبني بِنية تحتية من العنف اليومي،
من غير العنف دا،
منطق التفكير الثنائي مش هيقدر يستمر،
نُقط تفتيش بقى، وحواجز،
وأماكن وطرُق متقسّمة،
بحسب انت من أنهي شعب بالظبط،
وقوانين مختلفة ووظايف مختلفة لكل شعب.
وكل النظام دا بتحميه سُلطة
قايمة على العنف الجسدي المباشر تمامًا،
الضرب والسجن والتعذيب والإهانة، وطبعًا القتل.
"فانون" بيلفت انتباهنا كمان بذكاء
لأن النقطتين دُول بالتحديد،
منطق التفكير الثنائي والعنف،
هما الحاجتين اللي المستعمرين
بيعايروا بيها الشعوب طول الوقت،
فبتلاقي مثلًا المستعمر
والأصوات القريبة منه جوا البلد المُستعمَرة
مستغربين وبيسألوا الناس،
"انتم ليه مُصرّين تفكروا بمنطق احنا وهما؟!"
طب وانتم ليه كمان مُصرّين
على الحلول العنيفة طول الوقت؟!
مع إنه، زي ما أنا لسة قايلّك،
أو "فانون" يعني اللي لسة قايلّك،
فمنطق التفكير الثنائي دا
جزء جوهري من بِنية أي استعمار أصلًا،
هو بيجبرك إن انت تشوف العالم بالطريقة دي،
"أنا حاجة، وانت حاجة تانية."
عشان يقنعك إن انت أقل منه،
لكن لمّا تيجي انت تقول، "احنا وهما"،
يقولوا عليك، "متعصب ودماغك ضيّقة
ومش مؤمن بوحدة الإنسانية"!
وطبعًا العنف المستمر
هو الواقع اليومي للاستعمار دا برضه.
و"فانون" كان شايف إن العنف بيتمارس بإصرار
على الشعوب الخاضعة للاستعمار،
بيتحوّش ويتحوّش، وينفجر مرة بعد مرة،
وهيفضل ينفجر في وش المستعمرين،
مش بس لأنه رد فعل طبيعي ولازم يحصل،
لأ، دا كمان كان شايف
إنه الشعوب الخاضعة للاستعمار دي
عمرها ما هتشغل بالها أصلًا
بمحاولة تبرير العنف دا أو الاعتذار عنه،
لأن العنف، ببساطة،
هو الواقع اليومي اللي بيتعرضوله باستمرار،
حياتهم كلها بين قوسين من العنف،
بسبب الاستعمار!
وبالتالي، مش بيبقوا حاسين إنهم محتاجين
يقدّموا اعتذارات عن لحظات الانفجار،
عشان كدا دعاية المستعمِر وإعلامه
بيقابلوا أي رد فعل عنيف باستغراب شديد جدًا،
اللي هو، "طب انتم إيه اللي مزعلكم طيب؟!
بتشتكوا من إيه؟!
وبيحاولوا طول الوقت إن هما يصوروا
ردود الفعل العنيفة على الاحتلال دي
إنها ردود فعل هوجاء وبربرية،
وإنها بتعقّد الأمور أكتر.
لأ، ومش بس كدا،
دا كمان هتلاقيها بتحاول تقنعك
إن الشعوب اللي اتحررت زمان
من الاستعمار اللي كان عندها،
اتحررت يعني عشان اشتغلت على نفسها،
ومشيت في طرُق سلمية من المقاومة،
مع إن دا مش حقيقي،
حتى بالنسبة لبلد زي "جنوب أفريقيا" مثلًا،
اللي هي مشهورة جدًا
بحركة المقاومة السلمية بتاعتها،
لأن جنب المقاومة السلمية
اللي الشعوب دي خدتها،
كان فيه حركات تانية مُسلّحة كتيرة مش قليلة،
ومنهم "حزب المؤتمر الوطني الأفريقي" نفسه،
اللي هو الحزب الحاكم حاليًا، سبحان الله!
واللي طلع منه "نيلسون مانديلّا"
اللي لسبب ما بعد كدا،
بقى رمز المقاومة السلمية للاستعمار،
مع إن "مانديلّا" انخرط
في النظام المُسلّح عادي،
والحزب بتاعه كان خاربها
سيارات مفخخة وهجمات مُسلّحة،
من أول الستينات
لحد ما استقلت "جنوب أفريقيا" في أول التسعينات.
النهاردة، صديقي الإنسان،
"نيلسون مانديلّا" رمز من رموز السلام في العالم،
ودا ببساطة بس، عشان المقاومة انتصرت،
لمّا بتنتصر المقاومة، بيرجع العالم يشوف
الأعمال التخريبية والعنف العشوائي والإرهاب
على إنها كانت محطات طبيعية
في مسيرة النضال الوطني.
عشان كدا مثلًا،
لمّا تيجي تبص دلوقتي على الصحافة الاستعمارية،
وقت حرب استقلال "الجزاير" مثلًا،
ممكن دا يفيدك جدًا في إنك تفهم
تصرفات الصحافة العالمية دلوقتي.
الباحث الجزائري "محمد خان" في دراسته
عن صحيفة "لوموند" وتغطيتها للحرب
بيقول إنها كانت صوت للجيش الفرنسي،
انسى بقى قصة الموضوعية واستقلال الصحافة
والكلمتين اللي ما لهومش لازمة دُول!
كانت الصحيفة بتنصح
الدول المجاورة لـ"الجزاير"،
اللي هي "المغرب" و"تونس"،
بالتخلّي عن الأحلام المُبالَغ فيها،
وبإنهم يبطّلوا دعمهم للإرهابيين والمتمردين
اللي بيقاوموا في "الجزاير"،
وبتقولّهم كلام من نوعية "إن التاريخ هيسامح
الجيش المستعمر على أخطائه البسيطة،
لكنه مش هيسامحه
لو تخلّى عن مهمته الحضارية في (الجزاير)."
صديقي الإنسان، حرب "الجزاير" دي
اللي هي مات فيها مئات الآلات من الجزايريين،
وبيوصل الرقم لمليون ونُص في بعض التقديرات،
وطبعًا أنا مش محتاج أقولّك التاريخ في الآخر
سامح مين وزعل من مين.
عشان كدا الفرق كبير أوي
بين نظرتنا لحرب "الجزاير" دلوقتي،
وحتى نظرة الأوروبيين والأمريكيين نفسهم ليها،
بعد ما المقاومة في "الجزاير" انتصرت،
وبين الطريقة اللي الصحافة والإعلام
كانوا بيتعاملوا بيها،
أثناء ما كانت الحرب لسة شغالة.
ونفس الكلام دا يجوز يتقال
عن الوضع الفلسطيني برضه،
اللي النهاردة بيتقال عليه
عنف غير مُبرَّر وإرهاب وهمجية،
واللي هو ببساطة محاولات
من الشعب اللي خاضع للاستعمار دا،
إنه يخلّي الاستعمار دا
مُكلّف وأصعب في إدارته،
وإذا حصل في يوم من الأيام
إنه نجح في تحرير الشعب الفلسطيني،
هيبقى بالنسبة للعالم كله نضال وطني،
زيه زي بتاع "الجزاير" بالظبط.
لكن لحد ما دا يحصل، صديقي الإنسان،
فالمؤكد إن تغطية الصحافة العالمية
هتفضل توصف أي فعل للمقاومة إنه "داعش"،
وعلى الفلسطينيين إنهم إرهابيين،
وعلى الحقيقة إنها زيف،
وهتستمر في حربها على كل الجبهات.
بس اللي بنتعلّمه من "فانون"،
إنه بالنسبة للشعوب
اللي بتعاني من الاستعمار،
فالحقيقة بتكون تقيلة وفارضة نفسها عليهم،
وما فيش سبيل لتزييفها،
لأنها حقيقة العنف والقمع والقتل
اللي بيتعرضوله يوميًا،
واللي قُدّامها، كل الكلام بتاع الجرايد
والتليفزيون والـ"سوشيال ميديا" دا،
بيبقى من غير قيمة.
بالنسبالنا احنا بقى، صديقي الإنسان،
فدي محاولة عشان نشوف الصورة
من زاوية أبعد شوية،
وعشان نشوف أمثلة سابقة
للي الفلسطنيين بيتعرضوله النهاردة
ونفهم أدواته،
وإن الظلم طول العمر هيفضل حليف المستعمِر،
حتى لو العالم بيكتسف يقول كدا،
حتى لو العالم مش مستعد
يسمع دا النهاردة أو يقتنع بيه.
مش مطلوب مننا إننا نقنعهم بكلمة الحق،
لكن كل اللي بيمليه علينا الضمير
إننا نقول كلمة الحق حتى لو تمنها غالي،
ونقولها بغض النظر عن كون معركة الحق
معركة كسبانة أو خسرانة،
عشان لو جه يوم خسرنا فيه الحقيقة،
ما نكونش خسرنا معاها
ضميرنا وإنسانيتنا في نفس اللحظة.
