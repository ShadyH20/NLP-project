أنا عارفة إنك الوحيد اللي أقدر أفضفضله...
من غير ما تلومني، أو حتى تتريق عليا.
أنا متلخبطة!
ومش عارفة أعمل إيه!
صحيح البني آدم ما بياخدش كل حاجة...
بس بجد، أنا ما بقتش قادرة أستحمل!
ما تقوليش كدا يا "ريم".
دا احنا إخوات.
قوليلي بس مالك!
"مدحت"...
دا أنا لسة بأقول إنك مش هتتريق!
أنا آسف، أنا آسف!
ماله "مدحت"؟
مش عارفة، غريب كدا!
في الأول، عشت معاه أحلى شهر في حياتي.
"مدحت"؟!
أيوة، "مدحت".
وبعدين، بدأت آخد بالي إن في الخروجات
يعني، أنا اللي بأستناه يلبس ويظبّط شَعره.
شَعره؟! شَعر مين؟!
"مدحت"؟!
بُص، هو آه ناجح في شغله،
ودي حاجة يعني أنا بأحبها فيه،
بس بجد هو ما بيبطّلش كلام عن إنجازاته.
مش عارف ليه حاسس
إنك بتتكلمي عن حد تاني!
هي مش دي مواصفات "أبو هشيمة"؟!
لأ، "مدحت"، انت بس عشان ما تعرفهوش.
بس أنا مؤخرًا، بدأت أحس إنه إنسان مزعج!
ما تبطّل هَزّ بقى!
آه، أهو كدا يبقى "مدحت"!
يعني امبارح، قعدنا مع بعض 4 ساعات،
3 ساعات منهم بيتكلم عن نفسه!
ما حلو! سابلك ساعة تتكلمي فيها!
لأ، مهي الساعة دي، كان بيكلمني
عن أد إيه أنا محظوظة إن أنا اتخطبت لواحد زيه!
آه!
وطبعًا...
بيقلل منّك معظم الوقت.
أيوة.
هو صحيح يا "سعدني" أنا تخنت؟!
واللي بيقوله...
بيعتبره هو الصح...
وما فيش مناقشات في دا.
أيوة بالظبط! هو انت عرفت منين؟!
ولو شاف فقير أو عاجز...
بيتكلم عن إن الشخص دا هو السبب في ألمه،
ومش بتحسي إنه بيتعاطف مع أي حد.
- بس...
- بس ساعات بيتعاطف مع ناس أقل منه...
وسط ما هو بيفتخر...
إنه طيب... وإنه بيعمل خير.
ولو جربتي تصارحيه بعيب، انتي شايفاه فيه...
بيزعّق...
- ويتعصب...
- ويتعصب...
- ويبهدل الدنيا.
- ويبهدل الدنيا.
سبحان الله!
"مدحت" ابن "شلبي" و"نادية"...
ويا للعجب...!
طلع نرجسي!
يا ترى جابه منين بس؟!
نرجسي؟!
طب أنا أعمل إيه؟!
العمل عمل ربنا.
انتي تصبري.
يا إما تعيشي متعذبة معاه...
يا إما ممكن يوصل لمناصب كبيرة أوي في البلد.
هو انت عرفت كل دا ازاي؟!
انتي عارفة بقى،
الواحد يعني قرا على أد ما قرا في علم النفس،
أنا طبعًا راجل مثقف يعني وبأحب أقرا.
كنت دايمًا أحب أحلل أصحابي.
ولا مرة جلّت منّي!
كان عندي واحد صاحبي
بيحب واحدة أغنى منه شوية،
قلتله، "خُد يا لا يا ابن الكلب، تعالى!
انت ممعاكش فلوس؟"
قالّي، "لأ، ما معاييش فلوس."
جدّي أبو أمي جابلي البطة دي كانت مسكوفي.
عشان كدا يا "ريم"،
الواد "مدحت" دا قِلّة، خدي بالك!
مش انت أبوك اللي قارفنا في العمارة؟!
انت عارف أبوك دا لو كان جالي مثلًا
من 5 سنين ولّا حاجة، قبل ما ربنا يهديه،
كنت رزعته كف...!
ولمّا راح...
ورجع معاها...
ودخلوا عليا كلهم القهوة...
قالوا، "بس!
ما حدش هيحل الحوار دا غير (سعدني)."
وبفضل الله...
حليتها!
"سعدني"، بجد كفاية!
بقالك ساعتين عمّال تتكلم عن نفسك!
أتكلم عن نفسي؟!
وفيها إيه يعني؟!
ما أنا قاعد أد كدا بأسمعك!
أيوة طبعًا، خايف تتعصب
عشان ما أقولش عليك إنك نرجسي!
أنا مش متـ...!
أنا مش متعصب يا "ريم"!
نرجسي!
طب إيه رأيك بقى إنك مش تخينة...
يا مسلوَعة!
صديقي الإنسان، انسى كل الكلام اللي سمعته
أو قريته على الـ"سوشيال ميديا" عن النرجسية.
كل الكلام دا هبل!
أنا اللي هأقولّك الكلام الوحيد الصح
في الموضوع دا. اسمع منّي أنا.
وبعدين، إيه الحكاية؟ فيه إيه؟ هه؟!
كل واحدة ارتبطت بواحد، وخانها ولّا سابها،
تطلع تسخّر حياتها للكلام عن النرجسيين؟!
هو النرجسيين دُول
ما لهومش أهل يسألوا عليهم، صديقي الإنسان؟!
يعني انتي كل مؤهلك في الحياة
إنك كنتي على علاقة بواحد نرجسي،
فخلاص بقى كدا؟!
ناخد بقى منك واحنا متطمنين يعني؟!
على كدا، لو انتي كنتي متجوزة دكتور،
تقدّمي استشارات طبية؟!
صديقي الإنسان،
لمّا تبقى عايز معلومة في الطب، بتسأل طبيب.
ولمّا بتيجي تستفسر
على حاجة في الهندسة، بتروح للمهندس.
وبالمثل، إذا محتاج تعرف عن النرجسية،
مش هتلاقي أحسن من واحد نرجسي
يفهّمك الموضوع دا من بابه، زيي كدا!
قال بيقولّك إيه،
"نرسيس" نزل يشرب من البحيرة،
فلاحظ انعكاس صورته على الميّه،
فعجبته سحنته، ففضل يتأمل في نفسه،
لحد ما وقع في الميّه وغرق.
فقاموا مسميين الهوس بالذات Narcissism،
على اسمه يعني!
رغم إن "نرسيس" دا مسكين، صديقي الإنسان!
يعني، لا كان عنده مراية يبص فيها،
ولا كاميرا أمامية في الـ"موبايل"
ياخد بيها "سيلفي"! واخد بالك؟!
ولا عنده "إنستجرام"، بيحُط عليه "ستوريهاته"!
ولا بيقف يعمل Makeup الصبح ساعتين
قبل ما ينزل!
ولا بيروح عند "هشام ربيع"، يعمل تنضيف بشرة!
راجل مسكين جدًا، يعني، ما يجيش جنبنا حاجة!
احنا دلوقتي وصلنا لدرجة من الهوس بالصورة
بالقَدْر اللي يخلّينا نقول لـ"نرسيس" دا،
"قوم، قوم!
قوم يا حيلتها! قوم يا ابن الـ...!
قوم وأنا أنط في البحيرة مطرحك!"
طب دلوقتي، صديقي الإنسان، لو قصة "نرسيس"
هي إن الراجل بص لنفسه في الميّه،
فعجبه شكله،
فعلى كدا، كل واحد عنده "إنستجرام" نرجسي،
وكل واحد حاطط صورته على الـ"فيسبوك" نرجسي،
وكل واحد عامل YouTube Channel نرجسي!
فالبديل إيه؟ إننا يعني نبقى Insecure
وحاسين بكراهية الذات ومش فخورين بشكلنا،
ولا عندنا ثقة كافية بالنفس،
ولا أدنى شعور بالاستحقاق
عشان ما نبقاش نرجسيين؟!
ما دي كمان مشاعر مَرَضية!
بل، وفيه رواية أخرى،
دا شكل من أشكال النرجسية.
ييجي واحد بقى يقولّي،
"يعني انت دلوقتي عايز تقولّي
إن حب الذات نرجسية،
وكراهية الذات نرجسية؟!
انت هتجننا يا عم؟!"
صديقي الإنسان، انت بتبجّح ليه؟! الله!
اللي ممكن نستفيده من قصة "نرسيس"
لفهم النرجسية كمرض نفسي
مش قصة إنه بص لنفسه في المراية
ولّا في الميّه، وعجبته نفسه،
اللي ممكن يساعدنا
هو إننا نعرف القصة من قبل كدا بشوية.
استعد، صديقي الإنسان،
لرحلة في عالم المجازات!
نرجع للحكاية من لحظة ما "نرسيس" كان عنده
مجموعة من الأصدقاء المخلصين والأوفياء،
لكنه قرر في لحظة من اللحظات
إنه لم يعد في حاجة لأصدقائه دُول،
واستقل بنفسه، نظرًا لكونه صياد بارع
يقدر يلبي طلباته بنفسه،
وفي خلوته، وهو ماشي في البرية بيكلم نفسه،
قال، "هل من أحد هنا؟"
فردت عليه "إيكو"، قالتله، "هنا!"
مين "إيكو" دي بقى، صديقي الإنسان؟
شوف، أنا هأقولّك مواصفاتها،
ولو عرفتها لوحدك،
هأوصي عليك "رضا" يبعتلك "استافّة" سلاحف
من اللي ما بتطلعش غير للغاليين!
اتفضل، صديقي الإنسان، حِل الفزورة!
"إيكو"، مواصفاتها كالتالي،
ثرثارة، رغاية يعني،
لا تستطيع أن تصمت حين يتكلم الآخرون،
3، رغم إنها في الأسطورة كان لها جسد،
لكنها في آخر الأسطورة تحولت لصوت بلا جسد.
طيب، نكمّل الحوار اللي دار بينهم،
وانت هتفهم لوحدك حَل الفزورة.
"نرسيس" وهو ماشي في الغابة،
قال بصوت عالي، "هل من أحد هنا؟"
فردت "إيكو"، "هنا!"
فـ"نرسيس" اتخض جدًا،
لأنه كان فاكر نفسه لوحده،
وما كانش عارف إيه مصدر الصوت دا!
فضل يبص حواليه، ما لقاش حد،
فقال بصوت عالي، "تعالى!"
فردت "إيكو"، "تعالى!" تعالى انت يعني.
"نرسيس" قالّها، "انتي بتتجنبيني ليه؟!"
فردت "إيكو"، "ليه؟!"
فـ"نرسيس" قالّها، "لنلتقي."
"إيكو" قالتله، "لنلتقي."
وخرجت من بين الأشجار، وحضنته في لهفة وعشق.
"نرسيس" ارتعب، وقالّها،
"ابعدي عني يا ست انتي!
أموت قبل ما تلمسيني!"
وسابها ومشي،
لحد ما عدّى على البحيرة الفضية،
اللي شاف فيها نفسه،
وفضل يتأمل فيها لحد ما مات!
"درويش" كان بيقول
عن "نرسيس" في اللحظة دي
إنه "نرسيس" ليس جميلًا، كما ظن،
وإنه لو كان أذكى قليلًا،
لأحب فتاةً تحملق فيه،
وتنسى الأيائل تركض بين الزنابق والأقحوان.
على أساس إن "إيكو" يعني
سابت مناظر الغابة الخلابة،
وقعدت تبصبص لـ"نرسيس".
"إيكو"، اللي هي كانت
بنت في الغابة حبت "نرسيس"،
حسب التحليل النفسي للأسطورة، ما هياش بنت،
وإنما هي ارتداد لصوت "نرسيس"،
صدى صوته يعني،
واللي ما كانش ممكن يسمعه
غير في مكان خالي ومفتوح زي الغابة،
اللي هي مرادف لعُزلته،
وبالتالي، اللي "نرسيس" حس بالكراهية ناحيتها،
لمّا حضنته، وجري منها منها دي،
بشكل من الأشكال كانت ذاته، وكانت نفسه.
طب هو ازاي كره نفسه
وحب نفسه في نفس اللحظة؟!
صديقي الإنسان،
احنا هنا بدأنا نحط النقط على الحروف.
الإجابة على السؤال دا،
هي إن "نرسيس" ما حبش نفسه ولا حاجة،
"نرسيس" كره نفسه
واستشعر بشاعتها، وحس بالذعر منها،
الشيء اللي حبه "نرسيس"
هو انعكاس صورته على الميّه،
ودا فرق كبير أوي،
لأن كل خير بتقدّمه لنفسك في الحياة،
هو ثمرة حبك لذاتك.
لولا حب الذات، ما كناش هنعمل
أي حاجة في الحياة تدعم رغبتنا في التميز،
التميز اللي ممكن يكون مرادف لشعورك
بإنك جميل أو طيب أو ذكي،
واللي بييجي منه شعور حقيقي وعميق بالثقة.
في المقابل، لو شعورك عن نفسك عكس كدا،
ولو انت على مستوى عميق،
عندك رفض لذاتك وعدم احترام ليها،
فالشي المتبقي بالنسبالك
هو انعكاس صورتك دي في عيون الناس،
زي انعكاس صورة "نرسيس" في الميّه كدا.
عشان كدا، لو حصل أي هزة
في صورتك قُدّام الناس،
دا بيخلّيك في حالة من الهلع،
لأن صورتك في الحالة دي هي الحصن الأخير،
وهي الشيء اللي باقيلك وتقدر تتمسك بيه،
كونه قادر يلهيك عن كراهيتك الدفينة لنفسك.
وعلى أد كُرهك لنفسك وخوفك منها،
على أد هوسك بالتأمل وإطالة التفكير
في صورتك في عيون الناس،
لأنها المهرب الوحيد من نفسك
اللي انت مش على توافق معاها،
زي بالظبط هروب "نرسيس" من "إيكو"،
وهوسه بانعكاس صورته في الميّه،
اللي فضل يتأمل فيها،
لحد ما مات مكانه!
ولمّا يكون حُب الإنسان
لانعكاس صورته في عيون الناس وهوسه بيها،
هو كل ما يتملكه،
يبقى إحساس الإنسان بقيمته،
بيعتمد بالكامل على إن الناس
تشوف القيمة دي وتعترفله بيها،
زي ما قال واحد من أهم علماء النفس
في التاريخ، اللي هو "كارل يونج".
ولو الحال كان عكس كدا،
والناس مش شايفة قيمتي،
يبقى أنا تافه تمامًا،
ولو حقيقة وجودي أصبحت بتعتمد
على ما إذا كان الآخرين
بيعبّروا عن إعجابهم بتميزي أو لأ،
فدا على حسب كلام "يونج"،
وصف لأحد أكثر الاضطرابات النفسية صخبًا.
وفي الحالة دي،
بيسخر الإنسان النرجسي دا كل طاقته
من أجل إعجاب الناس بيه.
وممكن تلاقيه شخص لطيف
وبيساعد الناس وبيدّيهم اللي هما عايزينه،
أحيانًا، من غير حتى ما يطلبوه،
مش عشان هو بيحبهم،
بل لأن حبهم هما ليه
هو الوقود الوحيد اللي يقدر يكمّل حياته بيه،
حُب الناس ليه هو البنزين،
وإعجابهم واعترافهم بيه
هو الأكسجين اللي بيتنفسه.
زي "ديستويفسكي"،
في روايته "الجريمة والعقاب"،
لمّا كان بيقول على لسان "راديون راسكلينكوف"
لصديقه "رازومخين"، اللي كان خدوم للغاية،
كان بيقولّه،
هيشيّلك جميل يعني هيشيّلك جميل!
لكن مشاعره الحقيقية ناحية الناس حواليه
هتكون باقة مختلطة من مشاعر
حب التملك والاستياء والحسد والغيرة،
لأن شعوره بالنقص
وسعيه لسد النقص اللي جواه دا،
ما يجيش غير بإنه يشوف الآخرين بلا قيمة،
لأنه حاسس ناحية نفسه هو كمان نفس الحاجة.
لكن، صديقي الإنسان، ما سألتش نفسك
نلاقي فين أصلًا إنسان مكوناته النفسية
لا تشتمل على حُب التملك والحسد والغيرة؟
هي مش دي صفات إنسانية؟
ولو اعتبرناها علامة على النرجسية،
ما احنا كدا بنعتبر الإنسان في المطلق
كائن لا يمتلك إلا إنه يكون نرجسي!
في كتير من أدبيات التحليل النفسي،
اللي بدأت بـ"فرويد"،
ومرورًا بمحللين نفسيين،
زي "كارل يونج" و"جاك لاكان" و"هاينز كوهوت"،
بتشوف إن النرجسية مكوّن أساسي
من مكونات كل إنسان،
حاجة كدا بنتولد بيها كلنا،
زي الزايدة الدودية كدا، عندنا كلنا،
لكن مش كلنا في مرحلة من مراحل حياتنا
بيحصلّنا انفجار في الزايدة،
زي ما مش كلنا بيحصلّنا اضطراب في النرجسية.
يعني، ممكن نكون بنحس بالغيرة والحسد
وعندنا Ego مولود جوانا بالفطرة،
بل إن الغيرة دي في أوقات كتيرة
ممكن تكون بوصلة
ناحية الحاجات اللي نفسك تتعلمها
أو تشوف نفسك فيها،
والـEgo في أوقات كتيرة
بيكون عامل زي الـBodyguard كدا،
بيحمينا وبيحمي فرديتنا وتميزنا،
عشان كدا، كتير من المحللين النفسيين
بيشوفوا إن كل طفل بيتولد نرجسي في الأساس،
عندك مثلًا،
"فرويد" في مقدماته عن النرجسية بيقول،
يعني، انت لمّا بتروح تسأل طفل مثلًا،
تقولّه، "انت نفسك تطلع إيه لمّا تكبر؟"
ما بتكونش متوقع منه إنه يرد عليك بتواضع،
هتلاقي الطفل عايز يبقى "سوبرمان"،
أو عايز يحرر "الأقصى"
أو عايز يبقى "باتمان"
اللي بينقذ الخير وبيحارب الأشرار.
لكن لمّا واحد معدّي الـ60 يكون شايف نفسه
مبعوث الخير اللي بيحارب الأشرار،
ساعتها، بتفسر دا على إنه جنون عظمة.
عشان كدا، مشاعر الغيرة والحسد والاستحقاق،
بتكون في قمتها في الطفولة،
الطفل هو محور العالم،
ودا شعور مفهوم ومقبول بالنسبة للأطفال.
بل إن ما فيش عالم نفس أبدًا بينصح
بتحدّي مشاعر الغيرة والحسد والأنانية
اللي موجودة عند الأطفال،
لأ، بالعكس،
كلهم بينصحوا باحتواء المشاعر دي.
وبالتالي، النرجسية صفة بتغلف الأطفال
منذ نعومة أظافرهم.
ودورها في الوقت دا، بيكون حماية الطفل دا،
وعلامة على احتياجه للحُب والرعاية
اللي يساعدوه على بناء شخصيته،
والوصول لمرحلة ثابتة وراكزة
من مراحل تقدير الذات بعد كدا.
"ميشيل بلانت" في 1937،
جه انتقد مفهوم النرجسية الأولية
بتاعة الأطفال اللي قدّمه "فرويد" دا،
"بلانت" كان شايف إن الطفل
مش بيكون في حالة نرجسية من حُب الذات،
لأ، لكنه بيشوف إن طبيعة المرحلة الأولى
من حياة الإنسان العاطفية
بتكون موجهة، لا مؤاخذة يعني،
في اتجاه الموضوع،
فبيكون لسان حال الطفل فيها،
"سأحب وستُشبع رغبتي،
بدون الاضطرار إلى تقديم أي شيء في المقابل."
ودا لأن الطفل أصلًا ما عندهوش القدرة
على تقديم أي شيء في المقابل،
وإن النرجسية بالتالي،
هي الحالة اللي بتحصل للشخصية
كنوع من الانعطافات
في المرحلة الأولى من تكوين الذات،
لمّا الطفل ما يلاقيش
استجابة عاطفية لاحتياجاته النفسية،
فساعتها، يبقى لسان حاله،
"إذا لم يحبني العالم كثيرًا
ولم يشبعني كثيرًا،
فسأحب ذاتي وأُشبعها بنفسي."
يعني باختصار مُخِلّ،
عند "فرويد"، النرجسية بتكون الـBodyguard
اللي واقف على الباب
مستني الطفل يكتمل ويوصل للنضج النفسي،
والتناغم مع الذات، لحد ما يكون قوي كفاية
إنه يضع ذاته دي
في مقابل العالم وجهًا لوجه،
فتتراجع من عنده النرجسية دي بالتدريج،
وتاخد الشخصية أشكال أكثر نضج وانفتاح.
"بلانت" بيشوف بقى
إن ما فيش Bodyguard واقف على الباب ولا حاجة،
وإنما لحظة ميلاد الطفل
مش هي لحظة ميلاد الأنا،
لأن الطفل ما بيكونش قادر
على التفريق بين أمه وبين نفسه،
وبالتالي، ما بيكونش فاهم
إن هو عنده أنا منفصلة،
بيكون متعود إنه جزء من الأم،
زي ما كان بالفعل في بطنها قبل كدا،
ولذلك، فهو محتاج الرعاية والحُب دا من الخارج،
لحد ما الأنا دي تتولد وتتفتّح وتنضج.
وإنه لمّا بيفتقد الحُب والرعاية الكافيين
في بدايات الطفولة،
بتيجي، حسب "بلانت"، النرجسية كعَرَض ثانوي،
ناتج عن إن الطفل بيكبر
وهو مش لاقي شيء يحمي نفسه بيه،
غير إنه يوجّه الأنا عنده في خدمة ذاته فقط،
عشان يحاول يعوّضها
عن الضرر اللي اتعرضتله في طفولته،
وبتشهد طفولته في اللحظة دي ميلاد أنا معيوبة.
وكانت من ملاحظات "بلانت" اللي دعمت فكرته،
إن النرجسيين عمومًا
أشخاص حساسين بشكل متضخم،
وانفعاليين أغلب الوقت،
وأقل إزعاج ممكن يتعرضوله،
قادر على إنه يثير نوبات من الغضب العنيف،
 زيهم زي الأطفال بالظبط،
لو خدت اللعبة اللي في إيده، بيعيّط ويصوّت!
لكن الفرق بالنسبة لـ"بلانت"،
واللي اعتبره "ماريو جاكوبي" في كتابه
"التفرد والنرجسية:
سيكولوجيا الذات في أعمال (يونج) و(كوهوت)"
إنه الرأي المُقنِع،
إن النرجسيين مهما حاولت تعملّهم،
ومهما حاولت تكون حَذِر معاهم،
فكل اللي هتعمله دايمًا هيكون غلط،
لأنهم ما بيكتفوش أبدًا،
عكس الأطفال، الللي ممكن نبص لتصرفاتهم
على إن هي مرتبطة أكتر بالنهم والجشع
اللي بتتميز بيه الرغبات في الطفولة.
الضرر اللي ممكن يتعرضله الطفل دا،
بينمي جواه شعور عنيف بالظلم وبكراهية العالم،
وبيخلّيه إنسان متمحور حوالين ذاته
إلى حد كبير،
ما عندهوش القدرة على الشعور بالآخرين،
أو التعاطف بشكل إيجابي مع مشاعرهم،
ولأن تعرضه للإساءة في الطفولة لم يُعوّض،
وغضبه من إحساسه بانعدام العدالة والظلم،
ما بيلاقيش القبول ولا الاحتواء اللازم،
خصوصًا، لو كان اتعاقب
على غضبه دا وهو طفل مرارًا،
ولمّا كبر،
شاف ازاي العالم بيقابل الغضب بالرفض،
واللي بدوره بيزيد من حدة الغضب نفسه،
يعني، لمّا بيتعاقب الطفل على غضبه،
بيبدأ يفهم إن الغضب دا شيء غير مقبول،
وبالتالي، بيبدأ الطفل يحط حدود في شخصيته،
ما بين ما هو مقبول اجتماعيًا
وما هو غير مقبول،
ما بين الغضب اللي هو حاسس بيه،
واللي لو عبّر عنه، هيتعاقب،
سواء في الطفولة
بالعقاب من الأهل بالضرب أو الحرمان،
أو لمّا يكبر، بالعقاب من المجتمع بالنبذ.
كل المشاعر اللي بنتعلم في الطفولة
إنها غير مقبولة،
وإنها هتضرنا لو عبّرنا عنها دي،
فبنقمعها وبنكبتها جوانا،
بيسميها "كارل يونج"
مشاعر الظل أو الذات المنبوذة،
كل المشاعر اللي احنا اتعودنا
إنها مش مقبولة من المجتمع،
بنخبيها في شخصية الظل دي،
وعلى حسب "يونج"،
بتكون دي حيلة من حيل الإنسان
إنه يخبّي من شخصيته
كل العواطف اللي ممكن تضره
أو تمثّل خطر عليه لو أظهرها للناس،
فيبقى الحل الوحيد
في كل مرة يحس فيها الإنسان بغضب،
هو إنه يحجبه عن الناس،
سواء إنه يكبته جوا نفسه،
أو إنه يفرّغه في دواير ضيّقة
أو في بيئة آمنة ما تسببلهوش الأذى،
ويبدأ بحرص في رسم صورة شخصية أخرى
يعرّف بيها نفسه،
صورة مش بس بيمثّلها قُدّام الناس،
بل بيقولها لنفسه
وبيقتنع بيها في بعض الأوقات.
وقد ينجح في إنه ينسج
شخصية جديدة مقبولة اجتماعيًا،
بل وساحرة في بعض الأحيان،
علشان يُكافأ عليها بالحُب والقبول،
وتفضل دوافعه الحقيقية محبوسة في اللاشعور،
أو في شخصية الظل
اللي بيقول عليها "يونج" دي.
وبنقول هنا "اللاشعور"،
لأنه هو كمان في أوقات كتير
بيكون مش مدرك شخصية الظل اللي عنده دي،
ولكن المفارقة هنا، صديقي الإنسان،
إنه على أد ما هو غير قادر على اكتشاف
عيوب شخصية الظل بتاعته دي،
على أد ما هو بارع في رصد العيوب دي
في الآخرين، عن طريق الإسقاط،
بإنه ينتقد بشدة صفاته اللي بيعاني منها
على مستوى اللاشعور،
عن طريق إنه يسلّط الضوء عليها في الآخرين،
ويكشفها في الناس اللي حواليه.
بيقول "يونج" إن الإنسان عمومًا مش طيب أوي،
أو مش زي ما بيفتكر نفسه عادةً،
أو زي حتى ما بيكون عايز،
لأن كل إنسان ليه جانب مظلم،
وكل ما الجانب دا
يبقى مدفون أكتر في اللاشعور،
مش بيتعبّر عنه، كل ما بيبقى أسوأ،
بيبدأ يعبّر عن نفسه
بصورة مفاجئة وغير مُتوقَّعة.
عشان كدا، على أد ما الإنسان
صعب يكتشف مشاعر الظل اللي عنده دي
على أد ما هيكون مفيد له
لو اكتشفها وفهم دوافعها ومتطلباتها،
ووجد تجسيد ومُتنفَّس ليها في الواقع،
سواء كان المُتنفَّس دا
موجود في ممارسة الرياضة،
أو موجود في الفنون،
بدل ما يبقى الظل شبح بيتحكم في انفعالاته،
ويقوده بخطوات ثابتة إلى التهلكة.
"فرويد" كان بيشوف إن الغضب شعور طبيعي
وله أهداف تطورية،
فبيشوف إن وجوده
ناتج لطاقة حُب البقاء عند الإنسان،
لكن في رأي عالم النفس "هاينز كوهوت"
فلمّا أقل إهانة تبقى قادرة على استدعاء
كم كبير من الغضب داخل الإنسان،
فدي إشارة لجرح نرجسي،
لأنه بتفتح الباب على ظله
وعلى الغضب التاني اللي هو محوشه جواه،
وكل الشعور بالظلم والإهانة
اللي اتعرضله في السابق.
لكن اللي بيميز الغضب النرجسي بدوره،
في رأي "كوهوت" بالتحديد،
لمّا نكون بنتكلم على مستوى
من مستويات الاضطراب،
إن المريض بيكون غير قادر على التعاطف
بأي شكل من الأشكال
مع دوافع الشخص اللي أثار الغضب دا جواه.
"يونج" بيشوف إن دا مش معناه إن مش أي غضب
أو سلوك عدواني يعني يكون نابع بالضرورة
من عيوب نرجسية عند الإنسان،
لأ، الغضب في حد ذاته شعور إنسان مفهوم،
حتى في ضوء علم النفس التطوري والسلوكي،
لكن بالتحديد الغضب النرجسي
هو غضب لا يحمل في داخله أي تعاطف
مع الشخص اللي تسبب في الغضب دا،
وبيتمنى الشخص النرجسي بإصرار
رد الإهانة لكل من تسبب في الغضب دا،
وبيكون عنده تعطش قهري للثأر والانتقام،
لدرجة إنه ممكن يستخدم
أي وسيلة من الوسائل للوصول لهدفه دا،
في بعض الأوقات، حتى لو الوسيلة دي
احتاجت لسنين وسنين عشان ينتقم لنفسه.
"ماريو جاكوبي" بيشاور هنا
على أهمية الانتباه
لظاهرة الغضب النرجسي دي على مستوى أوسع،
زي إن النرجسيين في أوقات كتير
بيتحد عندهم الغضب المدفون جواهم دا
مع رغبة الإنسان
في البحث عن مُثُل عليا في حياته،
وإحساس الإنسان المُلِحّ
بضرورة إيجاد معنى في الحياة.
وفي الحالة دي، الغضب دا ممكن
يرجع يشتغل عند الإنسان
باسم المثاليات والسرديات الكبرى
والرغبة في إصلاح العالم،
زي إنه يلبّس غضبه دا أسامي تانية،
زي اسم المسيح أو الله،
أو الكنيسة الأم أو المجتمع الكامل،
أو الخلافة أو حتى الثورة،
وبالتالي، يتبررلنا أي رعب أو هلع
أو رغبة عارمة في الثأر أو الانتقام
بفكرة مثالية أو سردية كبرى
يدّعي النرجسي إنه بيعيش في خدمتها،
وبيغضب من أجلها،
رغم إنه في الأساس غضب نرجسي،
لكنه لابس اسم الدين أو العدل أو الأخلاق
أو المثاليات في العموم.
وممكن الغضب دا
يبقى مرتبط بحاجات أتفه بكتير،
زي إن الراجل يكسر عليك بعربيته،
فتنزل تسبّله 100 مِلّة،
وتمسكوا في خناق بعض،
اللي هو رد فعل ممكن يكون
ما يتناسبش مع حجم الغضب بالمرة،
أو حتى لو كتم الغضب دا،
ورجع فرّغه في بيئة آمنة بالنسباله،
زي ما تلاقي راجل ذوق ولطيف مع كل الناس،
وكل الناس بتمدح في أخلاقه،
بس بيضرب أهل بيته مثلًا،
أو المدرس اللي كان في غاية الوقار والأدب،
لكنه بيمارس تعذيب الطلبة بتوعه،
واللي في الحالة دي،
وجّه شحنة الغضب اللي جواه،
في بيئة المجتمع ممكن ما يشوفهاش،
أو لو شافها،
يفهمها في سياق تاني ويتسامح معاها،
وحسب حجم الإهانة
والهشاشة النرجسية عند الإنسان،
ممكن يدخل معاك في معركة طويلة
من التخطيط للثأر والانتقام.
في النهاية، لازم تبقى عارف، صديقي الإنسان،
إن التشخيص باضطراب الشخصية النرجسية
جدلية في منتهى الصعوبة،
وقد تبدو مستحيلة
إلا بالنسبة لمحلل نفسي شاطر،
وتبقى عارف كمان
أد هي حاجة بتتأثر ذهابًا وإيابًا
بالطاقة النرجسية عند المحلل نفسه،
أو الشخص اللي بيقدّم التشخيص أو الحُكم نفسه،
وبـ"ميكانيزمات" الشخص
اللي بيتم تشخيصه هو كمان.
وأنا بأقولّك كدا،
عشان ألفت انتباهك لحاجة مهمة،
إنك تبقى عارف انت داخل تشوف الحلقة دي ليه،
هل عشان تكتشف عيوبك النرجسية وتفهمها؟
ولّا هدفك إيجاد شيء يساعدك
في وصم الآخرين بالنرجسية؟
لأن لو إجابتك هي الإجابة التانية،
فلازم تبقى فاهم إن دا في أوقات كتير
بيكون سلوك نرجسي في حد ذاته.
يعني مثلًا، تقدر تلاحظ دا
في ممارسة شائعة بيمارسها كتير من الناس،
وهي إنك لمّا تدخل تقرا
عن أعراض أي اضطراب نفسي يستدعي الشفقة،
بتفكر في إسقاط أعراض الاضطراب دا على نفسك،
ومحاولة إدراج نفسك كضحية للاضطراب دا.
لكن اضطراب الشخصية النرجسية
هو الاضطراب الوحيد
اللي أغلب  الناس بتدوّر عليه
عشان تسقِط أعراضه على أشخاص آخرين.
ولذلك، لو هدفك من الأول إنك تشوف الفيديو دا،
عشان تدعم بيه نظرية في خيالك
عن ناس بتعتبرهم نرجسيين،
فدي مش علامة صحية،
لأن العلماء ما طلعش ميتين أبوهم تحليل نفسي،
عشان يوصّلوك في الآخر لـConclusion زي دا!
شوف، صديقي الإنسان،
هتدخّلني في نوبة غضب أهو!
العلماء والمحللين النفسيين دُول
كان هدفهم من رصد المرض هو محاولة علاجه،
أو حتى إننا نفهم الدوافع والأسباب،
عشان نربي الأجيال الجديدة
تربية أكثر أمان،
أو على الأقل يا سيدي، عشان لو واحد نرجسي
رشّح نفسه في الانتخابات، ما ننتخبهوش.
طبعًا، صديقي الإنسان،
انت عارف أنا بأتكلم عن مين، "دونالد ترامب"!
لكن في المقابل، العلماء هما نفسهم
معترفين بمعيارية كلامهم وتأثره بعوامل كتير.
"هاينز كوهوت" نفسه،
اللي اتسمى بـ"سيد التحليل النفسي"،
بيقول عنه الكاتب "مارك إدمنسون"،
إنه طول حياته، كان متملق للشخصيات
أصحاب السُلطة العلمية في مجاله،
في إشارة منه لولعه بالسُلطة،
وإن دا بالتحديد، واحد من مكونات النرجسية.
يعني، الراجل اللي اخترع
النرجسية بمفهومها الحديث،
هو نفسه بيتم الإشارة
لصفات نرجسية في شخصيته.
وبغض النظر عن موقفنا من "كوهوت"،
لكنك تقدر تشوف ازاي مفهوم المرض النفسي
مع الوقت بيتفرغ من معناه،
وبيتوجه لأدوات
لوصم خصومك أو مديرك في بعض الأوقات،
وفي بعض الأوقات، أبوك وأمك.
اللي ممكن تلاحظه
إننا لمّا بنتكلم عن النرجسية،
فاحنا بنتكلم عنها باعتبارها مرض،
مش مجرد سلوك،
لكنها مش مرض زي نوبات الصرع مثلًا،
اللي هو مرض كلنا عارفينه من زمان،
ودا معناه إن النرجسية متشخصة كمرض حديث،
فهل هي ما كانتش موجودة زمان؟
في مقالة "كل الناس الوحيدين:
النرجسية كشكل فاعل للرأسمالية"،
"بيتر سامويل" بيقول،
وبالتالي، مع تفكك الروابط الاجتماعية دي،
في العصر الحالي،
ما بيفضلش للإنسان إلا ذاته،
اللي لازم يعتمد عليها،
بل وكمان يحطها في سباق
مع كل الذوات الأخرى وينتصر عليهم بأي شكل.
في المجتمعات السابقة على الحداثة،
كان ممكن للنرجسية إنها تكون موجودة،
لكن طبيعة العلاقات الحميمية بين الناس،
كانت بتحد منها وتخلّيها تحت السيطرة،
لأنك في المجتمعات دي
ما كنتش بتبقى مجرد فرد لوحدك،
وإنما جزء من عيلة وجماعة،
وبالتالي، ما لكش تعريف خاص
يخصك لوحدك برة الجماعة دي،
إلا لو عملت حاجة بطولية مثلًا
تستحق مديح جماعتك عليها،
وحتى في الحالة دي، التباهي والرياء
بيكونوا حاجة مذمومة بين الناس.
لو رجعنا للتحليل النفسي،
واعتبرنا إن معيار تكوين الذات
راجع لمرحلة الطفولة،
هتلاقي إن ما فيش طفل
طالع من طفولته بدون جروح نرجسية،
مهما اختلفت الطريقة اللي اتربيت بيها،
هتلاقي إن التحليل النفسي ما بيستثنيش شيء
غير لمّا يحطله معيارين للتأثير على الشخصية،
يعني، لو أبوك وأمك كانوا بيضربوك وانت صغير،
ففيه احتمال إنك تبقى نرجسي،
ولو كانوا بيحبوك
وبيدّوك اهتمام وAttention وفير،
فهتلاقي دا برضه ممكن يبقى معيار
لظهور السمات النرجسية والتمحور حول الذات،
بالتالي، مع الوقت وانت بتقرا
في أعراض ظهور الأمراض النفسية،
هتحس بنفس الإحساس اللي بتحسه
وانت بتقرا في صفات برجك أو أبراج الآخرين،
إن كلها سمات نسبية،
ما فيش إنسان ما عندهوش حتة من كل سمة.
عشان كدا مثلًا،
هتلاقي في التصنيف الدولي للأمراض النفسية
اللي هو ICD-11،
الصادر عن منظمة الصحة العالمية سنة 2018،
بقى فيه اتجاه لإعادة التفكير
في المسميات النفسية اللي زي دي،
عن طريق إن هما يحذفوا
"ليستة" اضطرابات الشخصية كلها،
ويتخلوا عن المسميات كلها،
اللي هي زي الشخصية الحدية
والشخصية النرجسية والشخصية المهلبية،
ويحطوا القايمة دي كلها تحت مسمى واحد،
وهو "اضطراب الشخصية."
واللي هو اضطراب عام في الهوية
وصعوبات في التعامل مع الآخرين ومع الذات.
من جانب، لأن الفروق النفسية
بين كل اضطراب والتاني هي فروق غير دقيقة،
وفي نفس الوقت،
كون المسميات دي بتضر أكتر ما بتفيد،
وممكن تكون بتساعد في الوصم والتمييز،
لكن المهم إن الفروق أغلبها
بيقوم على معايير عايمة
ومش واضحة ومش ممسوكة.
اللي ممكن نضيفه
في الجزئية دي، صديقي الإنسان،
على الكلام اللي اتقال،
هو إن فيه اتجاهين للتعامل مع مسببات المرض،
فيه فكرتين ممكن نتبنى أي واحدة فيهم،
ونفكر من خلالها في موضوع المرض النفسي،
الأولى، هي إن كل إنسان حبيس مكونات طفولته،
وإن كل إنسان غير قادر على النجاة من قَدَره،
مهما عمل ومهما حاول التغيير.
وفي الحالة دي، الحياة بتفقد معناها،
وبتتحول فيها كل اختياراتنا
لشكل من أشكال الإجبار
السابق على وجودنا أصلًا،
بمعنى إن اللي أساءوا لينا،
كانوا مُجبَرين على كونهم جُناة،
وإن قَدَرنا احنا كمان إننا نكون ضحايا،
مهما حاولنا ما نكونش،
وبالتالي، فاحنا كمان مُجبَرين
على إننا نبقى جُناة جديدين
وما فيش مفر من المصير دا.
دي فكرة.
الفكرة التانية، إن كل إنسان عنده الاختيار،
وجايز يكون كان طفل
اتعرّض للإساءة والمعاناة،
لكنه ما زال عنده القدرة على الاختيار
إنه يكسر دايرة الإساءة دي
ويقرر إنه يختار بحرّية بإنه يفرّغ
طاقة الإهانة اللي تعرّضلها دي في الآخرين،
أو إنه يكون عنده اختيار طيب ونبيل في الحياة،
ويتمرد على مصيره السيئ دا،
ويكسر دايرة الجُناة والضحايا
اللي ما بتخلصش أبدًا دي،
ودا بيحصل عن طريق إنه يدّي نفسه الوقت
إنه يفهم الإساءة
اللي ممكن يكون اتعرّضلها دي،
ويتعاطف مع اللي أساءوا ليه،
عن طريق إنه يشوفهم ضحايا هما كمان،
وإنهم كانوا أقل حظًا منه
في إنهم يدركوا معاناتهم ويفهموها،
ويضيفوا لحياتهم شيء
من التسامي والتعالي على المعاناة دي،
عن طريق إن هما ما يورّوثوهاش لغيرهم،
في دايرة الإساءة المغلقة
اللي ما بتخلصش أبدًا.
في النهاية، أنا شخصيًا، صديقي الإنسان،
بأشوف إن الظروف السيئة والقسوة والمعاناة،
اللي الإنسان ممكن يتعرّضلها في حياته،
بتحطه في مفترَق طرُق،
يا إما بتطلّع أسوأ ما فيه
من غيرة وأحقاد ورغبات انتقامية،
يا إما بتطلّع أفضل ما في الإنسان،
من رأفة ورحمة وإحساس بالآخرين
وفهم معاناتهم هما كمان.
ولأن الانتقام هو دايمًا الاختيار الأسهل،
فالبطولة الحقيقية موجودة على الجانب التاني،
إن رغم صعوبة المشاعر
اللي ممكن الإنسان يكون بيمر بيها،
لكنه يفضل قادر
على إنه ينتصر على نفسه ويتسامى بيها،
عن بِركة الوحل
اللي مش عارفين نطلع منها، جيل بعد جيل دي.
وفي النهاية، لو اعتبرنا إن الإعجاب
هو الأكسجين اللي بيتنفسه الشخص النرجسي،
طب تفتكر، صديقي الإنسان،
إيه بقى الأكسجين اللي بيتنفسه الـ"يوتيوبر"؟
صح، صديقي الإنسان،
الإعجاب برضه والمشاركة وتفعيل الجرس.
