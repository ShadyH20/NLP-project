"الوزة، الوزة، الوزة،
راكبة ورايا على الفيسبا
عاملة حكاية في العزبة..."
"أوبا، أوبا، ناديت لحبيبتي، أوبا
قالتلي دا انت أوبـ..."
انتي إيه حكاية ديك أمك؟!
يا "محمد"، قلتلك 100...
قلتلك 100 مرة،
ما تسيبش الباب مفتوح وراك تاني!
وهو أنا كنت عرفت أقفله وقلت لأ؟!
يعني سايب بيتي مزار يا عم "شلبي"؟!
يا ابني، أنا ما أقصدش باب شقتك،
دا على جثتي لو اتقفل.
يسمع من بُقك ربنا، قادر يا كريم!
يا ابني، أنا قصدي على بوابة العمارة.
القطط بتخش بالليل وتقلّب في الزبالة.
ما تسيبهم يا عم "شلبي"،
على الأقل، يخلّصونا من الفيران اللي في المنوَر.
اوعى حد من سكان العمارة
يعرف موضوع الفيران دا يا "محمد"!
حد يعرف إيه بس؟
يا راجل، دا "ناشيونال جيوغرافيك"
هتيجي تصور عندنا!
دا انت مربي فصايل نادرة!
يا ابني، الفيران والصراصير والهاموش دا
حاجة مقدور عليها،
وبعدين يا ابني، دُول روح!
عندك حق! هي القطط يتخاف منها فعلًا!
لأ، هو مش مسألة خوف.
أصل القطط دي بالليل ولا مؤاخذة بتطلع السطح
وبيعملوا أصوات كدا، ولا مؤاخذة.
تقريبًا، هما في موسم الـ...
انت فاهم؟ انت كبير وفاهم طبعًا.
وبعدين، احنا عمارة محترمة،
ما ينفعش كمان، احنا مش ولا مؤاخذة!
آه! انت الموضوع عندك يعني مسألة نخوة؟!
أنا والله برضه قُلت
إن نضافة العمارة مش أولوية عندك.
والله انتم ظالمينّي!
تصدق أنا بقالي أسبوع ما بشوفش النوم،
بسبب إني عمّال أفكر في حل
لموضوع التعابين اللي في المجاري دي.
انت... انت...
انت بتقول تعابين فين؟!
بتطلع من القاعدة بالليل.
انت ليه بتقول الأخبار دي بعفوية كدا؟!
أنا مش عايزك تقلق.
أنا كلمت واد رفاعي شاطر،
قالّي، "هاجي أصرفهوملك في ظرف أسبوع."
لأ، الحمد لله إنك كلمت رفاعي
عشان نعرف نصرفهم!
شوفلنا بقى لو سمحت صيّاد برّي،
لحسن يطلعلنا ضبع في البلكونة ولّا حاجة!
لأ، ضباع إيه، بعد الشر؟!
لحسن ياكل البط اللي عندك جوا.
ثانية واحدة!
ثانية واحدة يا عم "شلبي"، انت بتقول الإيه؟!
ضباع إيه، بعد الشر؟!
تؤ، تؤ، تؤ! اللي بعدها. بط إيه؟!
بط هنا عندي في الشقة؟!
البط اللي في الأوضة المقفولة.
فيه بط هنا في الأوضة المقفولة؟!
اوعى تكون ما بتحطلهوش أكل يا "محمد"!
- هو فيه أوضة مقفولة؟!
- آه دي.
لأ، ما بحطلهوش. ما كنتش أعرف
إن أنا ساكن في "المزرعة السعيدة"!
عمومًا، ما تقلقش.
أنا هبعتلك أكلهم وميّتهم.
سلام.
لأ، كتر خيرك يا عم "شلبي"!
وأنا اللي كنت فاكرك بتزاوليني؟!
صديقي الإنسان،
أغلب الناس اللي بتربي حيوانات أليفة،
عندهم مشاعر مشتركة
بالفخر والحب والاعتناء بحيواناتهم الأليفة.
حتى لو مش بتربي حيوان أليف،
بتحس إنك انت نفسك تربي.
مش فارقة بقى كلب ولّا قطة،
أد ما احنا بنبقى مشتاقين لعلاقة مضمونة الوفاء.
وإن اللي هتبذله فيها، مش هيروح هدر.
وإن حيوانك الأليف دا، عمره ما هيقلب عليك،
ولا عمره هيطلّع أسرار البيت برة.
دا كلام، صديقي الإنسان، أنا وانت
بنقوله لنفسنا لما بنيجي نربي حيوان أليف.
ومش بس أنا وانت، لأ.
كل الدراسات اللي اتعملت
وسألوا أصحاب الحيوانات الأليفة،
كلهم قالوا كلام، من نوعية
إن هو بيحسسني بالانبساط وبيملا عليا البيت،
وإن هو السبب
اللي بيخلّيني عايز أرجع البيت آخر اليوم.
كل الناس دي حاسة
إن حيواناتهم الأليفة بتدّي معنى لحياتهم.
لكن، صديقي الإنسان، تفتكر إيه الإجابة الحقيقية
على سؤال، احنا ليه بنربي الحيوانات؟
علاقة الإنسان بالحيوان، صديقي الإنسان،
حصل فيها تغيرات كتير منذ فجر التاريخ.
وقبل الفجر بحبة كمان!
طب تفتكر، مين أول إنسان ربى كلب؟
فكر كدا، صديقي الإنسان.
صديقي الإنسان، انت بتفكر في إيه؟
مفيش أول إنسان ربى كلب.
ما انت عارف، صديقي الإنسان،
إن الكلاب في الأصل كانت ذئاب.
انت ما بتتفرجش على "الدحّيح" ولّا إيه؟
الكلاب في الأصل كانت ذئاب عادي.
واتطورت على إيد البشر
لكل سلالات الكلاب اللي بنشوفها النهاردة.
ودا حصل عن طريق حاجة
اسمها الاستيلاد الانتقائي.
الاستيلاد الانتقائي دا هو
لمّا القطة بتاعتك تخلّف 5 قطط صغيرة،
فانت تنقي أكتر واحدة شعرها ناعم مثلًا،
تحتفظ بيها وتاخد بالك منها،
وبقية إخواتها، توزعهم على معارفك،
اللي بعد أسبوع، بيقوموا مسرحينهم في الشارع.
بالتدريج، القطط اللي شعرها ناعم
هتبقى عندها فرصة تكاثر أحسن.
وهتبقى انت قدرت تتحكم في صفات الحيوان
عن طريق الاهتمام والإهمال الانتقائي.
لو فضلت تعمل كدا فترة طويلة أوي،
ممكن تطلّع فصائل جديدة خالص،
متصممة على ذوقك، ودا اللي حصل مع الكلاب.
كل سلالات الكلاب الأليفة
اللي نعرفها النهاردة،
اتطورت عن طريق الاستيلاد الانتقائي
اللي بدأ يحصل من 15 ألف سنة تقريبًا.
لكن علاقة الجدعنة بين الإنسان والكلب،
بدأت من قبل كدا بكتير.
يعني، خُد عندك مثلًا، بعض علماء الأحياء،
زي "روبرت وين"،
أو علماء الجينات، زي "بيتر سافولينين"،
بتقدّر عمرها لحد 30 أو 40 ألف سنة.
وقتها، كان الإنسان بيعتمد في حياته على الصيد،
قبل ما يعرف الزراعة.
ولأجل الصُدف السعيدة في الوقت دا،
كانت الذئاب
هي كمان بتطلع تصطاد، صديقي الإنسان.
والاتنين كانوا بيساعدوا بعض يلاقوا
اللقمة الهنية من الحيوانات اللي بيصطادوها.
وكان الإنسان كمان بيستفيد من أصوات
الذئاب اللي حواليه لتنبيهه في حالات الخطر.
لمّا الذئاب بتشوف حيوان مفترس مثلًا،
بتقف تعوي عشان تنبّه بعضها.
فالإنسان كان لمّا يسمع صوتهم،
يفهم إن فيه حيوان مفترس في المكان دا.
والكلاب من يوم جدودها، صديقي الإنسان،
وهي جدعة.
بمعنى يعني إنه الكلب دا حيوان طوّر من نفسه،
عشان يعتمد في نجاته على إنه يعيش وياكل
وسط الجماعات واللمة والصحبة الحلوة.
وبالتالي، بقى عنده ميول طبيعية للتعاون.
لأجل الفوايد دي في الأول،
بدأ الإنسان يحب فكرة مجاورة الذئاب،
طول ما هو يقدر يأمن شرّها.
لو انت مهتم بعلوم الأحياء، صديقي الإنسان،
أو لسة فاكر منهج الأحياء بتاع المدرسة،
هتقولّي، "ما بداية الحكاية كويسة أهي.
علاقة تبادلية جميلة
بين نوعين من الكائنات الحية،
تيكي تاكا، توطد العلاقة.
زيها زي العلاقات التبادلية الكتير
اللي موجودة في الكائنات الحية يعني."
أقولّك، ما تستعجلش، صديقي الإنسان.
وزي ما الأستاذ "عمرو دياب" بيقول،
"حلوة البدايات، كلها حكايات"
إنما بعد البدايات بشوية بقى،
إن الإنسان عرف الزراعة،
ومعاها، عرف الاستقرار.
وعرف معاهم فكرة تالتة، صديقي الإنسان،
في منتهى النباهة.
قالّك، "أنا دلوقتي كل يوم
أطلع أصطاد من الصبح لبالليل
عشان أرجع آخر اليوم بأرنب وبطاية.
طب ما أنا أصطاد الحاجات دي
وأربيها، وآكل من عيالها."
الله! دي فكرة حلوة فعلًا، صديقي الإنسان.
بحييك عليها.
واتعلم الإنسان وقتها
يحتجز الحيوانات دي من أجل استيلادها.
اللي كنا بنتكلم عليه من شوية.
وتلبية احتياجاته منها.
اللي هيدبحه عشان ياكل،
واللي هيحلبه عشان يشرب،
واللي هيسلخه عشان يلبس.
وبدأ الإنسان يستأنس ويدجن كل الحيوانات
اللي لسة بنستئنسها وندجها لحد النهاردة.
زي البقر والجواميس
والخرفان والمعيز والأحصنة وكل دا.
وهي دي نفس المرحلة
اللي بدأ الإنسان فيها يستأنس القطة.
ويدرك فايدتها في حماية المحاصيل الزراعية
بتاعته من الفيران والزواحف.
بكل صفاتها الطبيعية اللي أهلتها للوظيفة دي،
من فضول وقوة ملاحظة
ورشاقة ولياقة وخفة وأناقة.
واحتجزها الإنسان بعد كدا هي كمان
عشان تأديله الغرض دا باستمرار.
مع احتجاز الذئاب واستيلادها الانتقائي،
عشان تنتج أفراد
أكثر ولاءً وأقل شراسة تجاه أصحابها،
بدأ يظهر نوع الكلاب الأليفة.
اللي مهمتها إن هي تحرس الأرض
والممتلكات بتاعت البني آدم المُحدَث
وبما فيها الحيوانات اللي هو مدجنها هي كمان.
دلوقتي، اللي عايز أقولهولك، صديقي الإنسان،
إنه مع احتجاز الإنسان للكلاب،
بقى صعب إننا نقول على العلاقة
إنها تيكي تاكا.
بمعنى إنها ما بقتش علاقة تبادلية
بين كائن حي وكائن حي آخر زميله.
لأن في العلاقة التبادلية التيكا تاكا
للكائنات الحية،
العلاقة بتكون من الآخر، برضا الطرفين ومنفعتهم،
من غير ما حد يربط التاني مثلًا.
لكن بفضل إن الإنسان بقى عنده فائض من الطعام
مع تطور مهاراته في الزراعة،
يعني، بدأ بقى يفهم يعمل إيه
في البذرة عشان تطرح،
فبقى عنده محصول، ما شاء الله عليه!
فبقى يقدر يوفّر
للحيوانات دي هما كمان أكلهم وشربهم.
فبدأت علاقة الإنسان بالحيوان
تبقى علاقة قوة وهيمنة، "أنا اللي معايا أكل."
علاقة القوة والهيمنة دي،
فضل الإنسان يمارسها يوم بعد يوم.
مع تطور الزراعة أكتر،
والاستقرار برضه اللي الإنسان جربه،
بدأ النظام الاجتماعي والسياسي
بتاع البني آدم يتطور،
وبدأت تنشأ فكرة المدن والدول.
لحد هنا، صديقي الإنسان، كان البني آدم
بيحتجز الحيوانات لتحقيق احتياجات وظيفية بس.
يعني، يستفيد من الوظائف
اللي ربنا اداها للحيوان دا،
إنه يشبع احتياجاته من الأكل والشرب واللبس
والتنقل والحراسة اللي قلنا عليها من شوية.
بعد شوية، لمّا البشر بقى ليهم
أنظمة سياسية، وبدأوا يحكموا بعض،
بدأ معاه فكرة احتجاز الحيوانات
لتلبية احتياجات غير وظيفية،
يعني، مش عشان احتياجات
الأكل والشرب والانتقال، لأ.
احتياجات بصرية في المقام الأول.
الحيوانات البرّية كانت أول حيوانات
الحكام يحتجزوها عشان يحققوا بيها هدف بصري،
وهو هدف الوجاهة والرهبة السياسية.
عن طريق إن هما كانوا بيجيبوها
ويأسروها ويحطوها في حظائر ملكية،
تدل على سطوتهم وجبروتهم.
الحظائر دي اللي اتطورت بعد كدا
في العصر الحديث،
لجنينة الحيوانات اللي نعرفها النهاردة.
واستفاد الإنسان من الحيوانات
واستغلهم في كل نواحي حياته.
سواءً، في السيرك، عشان يتسلى بيهم،
أو في المختبرات العلمية، عشان يتعلم فيهم.
الحيوانات الأليفة بقى،
زي حيوانك الأليف، صديقي الإنسان،
فضلت تأدي احتياجاتها الوظيفية بتاعتها
لحد وقت قريب.
لكن كل الاستيلاد الانتقائي
اللي حصل للكلاب دا لحد الثورة الصناعية،
كان بيحصل بالأساس بهدف الحصول على كلاب
أكثر قدرة على الحراسة، زي زمان.
وقطط بتظهر المهارة كي تصيد فارا.
زي قطتي الصغيرة
اللي اسمها "نميرة" كدا، صديقي الإنسان.
لكن مع الثورة الصناعية
اللي حصلت حوالين القرن الـ19،
وانتقال الإنسان من الاعتماد على الزراعة
بشكل أساسي للاعتماد على المصانع بقى،
وانتقاله من الريف للمدينة،
ومن البيوت المفتوحة للشقق المُعلّبة،
السُلطات السياسية والأمنية اللي في المدن
بقى عندها قدرة أكبر على حماية ممتلكاتها.
خلاص، ما بقيناش محتاجين كلب يحرس الأرض.
ما عادش فيه أراضي وممتلكات
محتاجة حراسة خلاص،
"شيلوا الكلب، جبنا عسكري يحرسها."
بس بقى فيه وحدة محتاجة تتسلى.
الإنسان العامل في المصنع 
العائد من الشِفت الطويل المهلك للروح والبدن،
بص حواليه كدا،
يدوّر على رفيق يسليه ويهوّن عليه،
ما لقاش بني آدمين،
لأن كلهم سهرانين في الشِفت.
بس لقى كلبه الجدع أو قطته الشقية،
فقفش فيهم بحضن تكسير عظام.
بدأ الإنسان ينتظر من حيوانه الأليف
إنه يشبعله احتياجات غير وظيفية
من وظايفه الطبيعية.
بدأ ينتظر منه إنه يشبعله احتياج الصحبة.
صديقي الإنسان، زي ما قال "الشافعي"،
عشان دي مش أشكال، بصراحة!
أي خدمة، صديقي الإنسان،
بيتين شعر أهو، سلّك حالك بيهم.
الاحتياج التاني هو إن الحيوانات الأليفة دي
بقت بتأدي دور الزينة،
وبتحقق لصاحبها الوجاهة الاجتماعية.
أو زي ما عالمة الاجتماع "بوني بيري" بتقول،
الحيوانات بقت سلع وظيفتها
تلميع المظهر الاجتماعي للإنسان.
ودا احتياج نفسي
بينكره كتير من اللي بيربوا حيوانات أليفة.
لكن أدلته واضحة وظاهرة.
الاستيلاد الانتقائي للحيوانات الأليفة دا،
بدل ما كان بيحصل للوصول لسلالات
تؤدي وظايفها الطبيعية
اللي بيستفيد الإنسان بأفضل وجه،
بقى في الأساس بيتم
بهدف الوصول لسلالات شكلها حلو وCute.
صفات ظاهرية بصرية كلها، بهدف اقتنائها.
تمامًا زي ما بتحب تقتني السلع الجمالية،
زي اللوحات الفنية أو الدهب والصيغة.
ومن الأدلة على دا كمان،
إن حتى محبي الحيوانات الأليفة مننا،
لما بيقرروا يتبنوا كلب مثلًا،
في الغالب بيتبنوا سلالات
جاية من كل حتة في العالم، شرقها وغربها،
بس عشان السلالات دي شكلها حلو.
وجنبهم الكلب البلدي المجدع
الغلبان المتنطور في كل حتة دا،
اللي احنا غالبًا بنعامله بفوقية،
عشان شكله بلدي.
الكلاب الأليفة النهاردة
بقت أكتر حيوان على وجه الأرض
اتعرض لتعديلات مورفولوجية أو شكلية.
اللي كان يوم ذئب محترم، بقى فيه منه
400 سلالة على كل شكل ولون يا باتيستا!
اللي رفيع وغزال في نفسه
واللي قصير وكعبول في نفسه،
واللي ودانه مدببة، واللي ودانه جناحات،
شبه جناحات الفيل "دامبو".
مش بتنمر، صديقي الإنسان، أنا بس بوصفهولك.
واللي دبدوب في نفسه،
واللي قابلة "ظاظا" في نفسها.
حاجة في منتهى الـ"جاية من (أمريكا)،
ماشية على المزيكا، لابسة شيكا بيكا"، وخلاص.
والدليل على إن الإنسان بقى عنده
التوجه دا في إنتاج السلالات الجميلة،
ظهر في حاجة مثلًا،
زي نوادي الكلاب وعروض الكلاب،
خاصةً في "بريطانيا" و"أمريكا"
في نهاية القرن الـ19،
واللي لسة بنسمع عنها لحد النهاردة.
النوادي والعروض دي
كانت بتتفنن، صديقي الإنسان،
في إنتاج السلالات اللي شكلها Cute
ويعجب البني آدم.
وتشجع مربي الكلاب
على التفنن في إنتاجها هما كمان.
وانتشرت العادة دي في العصر الحديث،
اللي سماه "هايدجر" عصر الصورة،
لأنه ادّى أهمية كبرى لحاسة النظر
والإدراك البصري في كل جوانب الحياة.
وخلّى مجتمعاتنا الحديثة
تبقى كلها مجتمعات فرجة أو Spectacle.
زي ما وصفها "جي ديبورد".
النوادي والعروض دي خير مثال
 على تأدية الحيوانات الأليفة
لاحتياج الوجاهة الاجتماعية عند الإنسان.
واللي فيها الكلاب كانت فعلًا
بتمشي على المزيكا وتلبس شيكا بيكا، حرفيًا.
مش الكلاب بس اللي حصلّها كدا،
حتى الأرانب الأليفة، الإنسان ما عتقهاش.
كان فيه منها حوالي 10 سلالات
قبل القرن الـ19،
النهاردة، بقى فيه حوالي 50 من كل شكل
وحجم ولون وطول شعر، يا باتيستا برضه.
بالإضافة طبعًا لطيور الزينة وسمك الزينة،
اللي كان في الأصل سلالة
اكتشفوها في "الصين" في القرن الـ13،
وفي العصر الحديث، حبينا شكله أوي،
فما عتقناهوش واستوردنا منه
ربع مشكّل سلالات!
طب إيه الصفات الـCute
اللي بنحاول نوصلّها دي، صديقي الإنسان؟
أينعم، أذواق الناس بتختلف في تحديد
إيه الجميل وإيه اللي مش جميل،
وإيه الـCute وإيه اللي مش Cute.
لكن بشكل عام
في الأرانب والطيور والأسماك مثلًا،
العلماء لما جم يبصوا على اللي احنا عملناه،
لقوا إن الناس اختارت
إن الاستيلاد الانتقائي للحيوانات،
إنها تكون في الغالب ألوانها فاتحة ومزهزهة.
الألوان اللي بتدّي للإنسان
الإحساس بالبهجة والسعادة.
أما بالنسبة للكلاب،
خدنا الموضوع لحتة أبعد شوية،
هو البني آدم كدا، ما بيجيش غير على صحابه.
في الكلاب، المثير للاهتمام جدًا،
إننا مع السلالات المختلفة اللي قلتلك عليها دي،
كان فيه توجه عام لإنتاج سلالات
حجمها صغير وبوزها قصير وديلها متحيّر
وراسها مدورة وعينيها مدورة وكبيرة.
بجد، صديقي الإنسان،
والله، مش بهزر معاك. بالظبط كدا.
تخيل كدا، صديقي الإنسان، كلب بالشكل دا،
هتلاقيك بتتخيل كلب Cute جدًا.
واحنا كنا ولا زلنا مهتمين
بإنتاج المواصفات دي
رغم إننا بقينا عارفين إنها بتسبب مشاكل صحية
في الوظايف الحيوية عند الكلاب.
البولدوج مثلًا،
اللي بتجتمع فيه المواصفات دي كلها،
من كتر ما كبّرنا راسه، في الغالب بقت ما بتعدّيش
في الولادة الطبيعية وبتحتاج تدخل قيصري.
ومن كتر ما قصّرنا بوزه،
بقى عنده مشاكل حتى في التنفس.
فيه دراسات تانية اكتشفت إن أنواع كتير
من الكلاب بيجيلها أمراض خطيرة أحيانًا،
بسبب إن الاستيلاد الانتقائي دا بوظ جيناتهم!
كلاب الدالميشن مثلًا،
بقت معرضة لأمراض جلدية زي الإكزيما.
من الشائع كمان، إن الدالميشن والهاسكي
يفقدوا سمعهم وهما بيكبروا.
كلاب زي الروتفايلر واللابرادور
والجولدن ريتريفر وغيرهم،
جيناتهم بقت تعرّضهم لخطر سرطان العضم.
ودا بسبب إن استيلادهم الانتقائي
اللي قلنا عليه من شوية دا،
خلّى وزنهم كبير على هيكلهم العظمي.
وفيه كلاب زي الجيرمان والبوكسر
بينتشر فيهم الموت المفاجئ
بسبب أمراض القلب وضغط الدم
المتوارثين جينيًا.
طب احنا ليه بنعمل كدا، صديقي الإنسان؟
تخيل تاني كدا كلب
بالمواصفات اللي قلتلك عليها دي،
أيوة، وركّز في وشه، هتلاقيك بتركز
في وش بقى أقرب لوش الإنسان.
بالتحديد، أقرب لوش البيبيهات.
هو دا الـCute.
ليه بقى دا الـCute؟
لأن إحساس الـCuteness،
ما هو إلا إحساس بالانجذاب والتعاطف
والرغبة في الاعتناء بكل ما هو Cute.
وهو إحساس نما عند البني آدمين
زي ما نما عند بقية الكائنات الحية،
عشان تعتني بصغارها البيبيهات
وترعاهم في مرحلة ضعفهم بحيث يقدروا يعيشوا.
وبالتالي، تنجو الجماعة وتستمر.
لو ما كانش جدّك شاف أبوك Cute،
صديقي الإنسان، ما كانش هيعتني بيه.
ولو ما كانش اعتنى بيه،
ما كنتش انت جيت النهاردة.
وكتير من مربي الحيوانات الأليفة
بيعتبروا حيوانهم دا ابنهم أو بنتهم.
المهم إن الصفات الشكلية
اللي شبه الإنسان دي،
لو ضيفتها للصفات السلوكية
اللي شبه الإنسان برضه،
واللي اتولدت من آلاف السنين
من الاستيلاد الانتقائي هي كمان.
هتلاقيها بتحقق الاحتياجين الأساسيين
اللي قلنا عليهم،
وهما احتياج الصحبة واحتياج الزينة.
طب هتقولّي، "الزينة آه، يعني ماشي.
باين من اسمه إنه احتياج بصري.
احتياج الزينة، بصري.
حاجة بتستمتع بيها العين.
إنما الصحبة دا،
إيه اللي خلّاه احتياج بصري هو كمان؟
إيه علاقة الصحبة بالبصر؟"
أهو شوف، صديقي الإنسان، عشان كدا قلتلك
إنه احتياج بصري في الأول، وسبتك تفكر فيه.
لأنه لولا الصفات البصرية دي،
كان صعب الإنسان يعتبر الكلب صاحبه ورفيقه،
زي ما الإنسان المعاصر
بيشوف الكلب صاحبه ورفيقه النهاردة.
المهم إن موضوع الوجه الإنساني
والصفات الإنسانية دا،
هيدخلّنا في "أكوابارك" فلسفية، صديقي الإنسان،
فامسك جامد وخلّيك معايا.
الفيلسوف الفرنسي الليتواني
"إيمانويل ليفيناس"،
كان بيفكر في سؤال، هل الحيوانات تستحق
نتعامل معاها بنفس الأخلاق
اللي بنتعامل بيها مع البشر؟
اللي يسري علينا، يسري عليها يعني؟
فـ"ليفيناس" قال، إننا مش هنعرف نجاوب
على السؤال دا، إلا لمّا نسأل نفسنا الأول،
هل الحيوانات دي ليها وجه إنساني ولّا لأ؟
هل الحيوانات بتمر بآلام نفسية
شبه اللي البني آدم بيمر بيها؟
وقرر "ليفيناس" إن الحيوانات
لأ، ما عندهاش وجه إنساني.
وما بتحسش بالألم زي الإنسان.
وبالتالي، لا تستحق الاعتبار الأخلاقي
اللي الإنسان يستحقه،
واللي يقصده "ليفيناس" بالتحديد،
إن حتى لو الحيوان بتاعك بيتألم،
لكنه ما عندهوش وعي بإنه بيتألم،
زيه زي فلاسفة كتير من خط
الفلسفة الغربية الكلاسيكية وما بعدها بشوية.
لكن "ليفيناس" بعد ما قال الكلام دا،
جه عند كلبه الأليف "بوبي"،
وقالّك، "لأ. بس (بوبي) بتاعي برضه،
فيه من الوجه الإنساني حاجات.
فبالتالي،
ممكن بعض الحيوانات، الأليفة بالتحديد،
تستحق الاعتبار الأخلاقي، إلى حد ما يعني.
أنا بحب (بوبي) بتاعي!"
زي ما كان "ديكارت" هو كمان برضه
بيحب مسيو "جغا"، الكلب بتاعه دا.
أسماء غريبة، صديقي الإنسان!
ولأ لأ برضه هو كمان في بعض الحاجات
اللي تخص فلسفته الأخلاقية
تجاه الحيوانات، "ديكارت".
اللي عايزك تلاحظه هنا، صديقي الإنسان،
هو ازاي "ليفيناس" بيدّي الاعتبار الأخلاقي
للإنسان في المقام الأول،
وبعدين يشوف، هل ممكن يمتد للحيوان ولّا لأ.
بيبتدي من نفسه كإنسان، هو المركز،
وبعدين، يبص على الحيوان.
يدوّر، هل فيه وش شبه وشه ولّا لأ.
تمامًا زي ما الواحد مننا بيبص في المراية.
الفيلسوف الفرنسي "هنري برجسون" كان بيقول،
إننا لمّا بنضحك
على تصرفات الحيوانات الـCute وبتعجبنا،
ما بنكونش بنضحك غير عشان بنشوف فيها
ملامح وصفات إنسانية.
لو ضمينا كلمة الراجل دا
على كل اللي احنا نعرفه
عن شكل اختيارات البشر
للصفات المرغوبة بشكل عام،
اللي كان باين من موضوع
الاستيلاد الانتقائي للحيوانات الأليفة دا،
هنستتنج إن "ليفيناس" ما كانش لوحده اللي بيدوّر
على وجه إنساني وصفات إنسانية في الحيوان.
وبالتالي، ما كانش هو الإنسان الوحيد
اللي بيحوّل الحيوان اللي قُدّامه لمراية،
لأ، دا كلنا بنعمل كدا.
صديقي الإنسان،
الكلام دا "مولتن كيك" فلسفة خطيرة.
الكلام دا معناه إن الإنسان الحديث
اللي بيحب حيوانه الأليف جدًا دا،
في الحقيقة مش بيحب غير صورته الإنسانية
اللي بيشوفها فيه، مش بيحب الحيوان نفسه.
هو، الحقيقة، لا يكترث للحيوان.
يكفي إني أقولّك
إن الكلاب الأليفة صحابنا دُول،
قرايبها اللي لسة صيع في البرّية
مش باقي منهم غير 25 نوع،
حوالي ربعهم مهدد بالانقراض،
وما حدش تقريبًا مهتم بإنقاذهم.
بل ومكروهين جدًا في المناطق اللي بيعيشوا فيها
في شرق "آسيا" و"أمريكا الشمالية" مثلًا.
رغم إنهم شبه كلابنا الحبيبة جدًا.
زي ما بتقول الكاتبة
المهتمة بالحياة البرّية، "ساي مونتجمري"،
"احنا بنكرهها بالذات،
عشان هي شبه كلابنا الحبيبة
لكنها ما فيهاش صفاتنا الإنسانية."
الكلام دا معناه إن انت مهما كنت واقع
في حب وغرام حيوانك الأليف،
انت مش واقع في حبه وغرامه هو،
انت واقع في حب وغرام
صورتك الإنسانية اللي بتشوفها فيه.
زي ما "نرسيس" وقع في حب وغرام صورته،
فاندَبّ على بوزه.
بس انت سلامة بوزك، صديقي الإنسان!
من أوائل الناس اللي أدركت وأقرّت
إننا بنحوّل الحيوان اللي قُدّامنا لمراية،
هو الزميل الفيلسوف الفرنسي الجزائري،
"جاك دريدا".
تسألني تقولّي، "هما مالهم الفرنساويين
ملمومين علينا النهاردة كدا ليه؟"
أقولّك، Je Ne Sais Pas!
الزميل "دريدا"،
في يوم الأيام وهو بيغير هدومه،
لقى نفسه واقف بلبوص
قُدّام قطته اللي كانت مبرقاله.
وبالتحديد، لا مؤاخذة، فضلت مبرقة لحاجاته!
فحس بالإحراج، فسأل نفسه،
"هو أنا ليه حسيت بالإحراج؟!
إذا كان القط نفسه أصلًا كائن تاني!"
ومن هنا، بدأ تأملاته الطويلة
في علاقة الإنسان بالحيوان،
ونقد أفكار الفلسفة الغربية الكلاسيكية
عن العلاقة دي.
وفي الآخر، أدرك إنه حس بالإحراج،
عشان شاف نفسه في المراية
اللي تمثلت قُدّامه لمّا شاف قطته بصّاله.
تسألني وتقولّي، "طب إيه اللي بيخلّينا
نحوّل الحيوان لمراية
بندوّر فيها على ملامحنا؟"
هخلّي الزميل "دريدا" يقولّك،
"الصمت. صمت الحيوان."
أو بتعبير أوضح،
إنه ما عندهوش لغة يرد بيها علينا.
إنك في صحبة كائن صامت بالنسبالك،
مش قادر يعبّر عن نفسه.
المشكلة بقى في تربية الحيوانات الأليفة،
صديقي الإنسان، في عالمنا الحديث بالذات.
إنها ما بتديش أي اعتبار
للعالم الإدراكي بتاع الحيوان نفسه.
وبتفرض على الحيوان
عالمنا الإدراكي احنا، بتاعنا احنا كبشر.
اللي هو في الحقيقة
غريب جدًا بالنسبة للحيوانات.
في شققنا المعلّبة، مفيش الهواء الطلق
المليء بروائح الطبيعة
اللي يشمشم فيها الكلب زي ما هو عايز.
واللي ممكن نتخيل إنه من غيرها،
عامل زي البني آدم المفتّح
المحطوط طول الوقت في أوضة ضلمة!
وفي شققنا المعلّبة دي برضه،
مفيش الأشجار والنور والظلال
والمساحات الطبيعية المفتوحة،
اللي تمكن القطط من إنها
تشبع عالمها الإدراكي الخاص،
اللي مليان بالفضول والمراقبة
وتتبع الفرائس والصيد.
على رأي الكاتب الساخر، "جلال عامر"،
صديقي الإنسان، بيقولّك،
دا كلام، صديقي الإنسان؟
فرض العالم بتاعنا كبني آدمين
على حيواناتنا الأليفة دا،
بيتضمن كل تعاملاتنا الغريبة
مع الحيوانات النهاردة.
اللي بنشوفها
على فيديوهات الـ"سوشيال ميديا".
تلاقي واحدة بتعمل Skin Care للكلب بتاعها!
صديقي الإنسان...
ولّا تلاقي واحد ملبّسه هدوم،
كأننا بنرقيه، بنعامله كبني آدم.
وكأنه في الأصل أقل مننا.
أو زي مثلًا فكرة إننا بنسميه.
بنديله اسم بشري وبنتعامل معاه خلاص
على إنه بقى متبني الاسم دا لنفسه.
ودا مش حقيقي. لأنه في العالم الإدراكي لغيرنا
من الحيوانات المختلفة،
ما عندهومش مفهوم الاسم المنطوق
اللي هو في العالم الإدراكي بتاع البشر.
القطة "نميرة"، صديقي الإنسان،
مش هتروح تعرّف نفسها للقط "بيسو"،
وتقولّه، "هاي، أنا (نميرة)!"
وعشان كدا الفيلسوف الفرنسي "جيل دولوز"
كان بيشوف موضوع تسمية الحيوانات دا
إنه علاقة إنسانية في غير محلها.
ونقدر نشوفها برضه في ممارسة
لعلاقة سيطرة الإنسان على الحيوان.
بدليل إن اسم حيواننا الأليف، احنا نقدر
نغيّره في أي وقت، من غير ما حيواننا يعترض.
يعني، لو اديناله وقت وتدريب كفاية
عشان يتعود على اسمه الجديد، مش هيقول لأ.
زي ما بالمناسبة، صديقي الإنسان،
"نميرة" في نشيد "قطتي الصغيرة"،
كان صاحب النشيد في الأول مسميها "سميرة"،
على اسم الست اللي بيحبها،
وبعدين غيّره وخلّاه "نميرة".
تقريبًا، هما ممكن يكونوا اختلفوا ولّا حاجة.
هو حُر بقى، صديقي الإنسان،
الاسم اسمنا، والحيوان حيواننا.
الزوجين المحبين للبراري،
"آنا تشارلتون" و"جاري"،
بيقولوا إنك مهما عاملت حيوانك الأليف كويس،
هتبقى عامل زي اللي بيعامل العبد بتاعه كويس.
لكنه في الآخر، عبد.
لأنك حتى لو كنت بتعامله
وبتعتني بيه كما لو كان ابنك البيبي،
هتبقى بتخدع نفسك.
لأن البيبيهات البشر مصيرهم يكبروا
ويستقلوا ويكتسبوا قيمتهم الذاتية.
لكن الحيوان الأليف،
عمره ما هيستقل ويكتسب قيمته الذاتية.
لأننا حرفيًا عملناه،
عشان يبقى وجوده معتمد كليًا علينا،
وهو دا الاحتجاز الوهمي اللي من غير أسوار.
الحيوانات الأليفة اللي جت
من الاستيلاد الانتقائي على إيد الإنسان،
بقت عاملة زي ما تكون واقعة
في برزخ أو فجوة،
حيوانات فقدت
معظم مهارتها وسلوكياتها الطبيعية،
بقى لا ينفع ترجع لأصلها في البرّية،
اللي قرايبها فيها
بيواجهوا مخاطر الانقراض أساسًا.
ولا هي قادر تشبع عالمها الإدراكي الخاص
خلال وجودها في حياتنا
المبنية على عالمنا الإدراكي احنا كبشر.
صديقي الإنسان، كالعادة، هتقولّي،
"واحنا نطلع بإيه من الكلام دا؟"
أنا طلعت بإني شُفتك، صديقي الإنسان.
وانت شوفتك عندي بالدنيا.
أما انت بقى، صديقي الإنسان، لو ما قدرتش
تطلع من كلام "جاري" و"آنا" بحاجة،
فممكن تطلع من الكلام التاني بحبة حاجات.
وفي الأول وفي الآخر، هما نفسهم
عندهم 6 كلاب، فلا غضاضة يعني.
ما تقلقش، صديقي الإنسان، مش جاي أحجر عليك!
لكن لو انت بتفكر
تربي حيوان أليف في المستقبل،
ممكن تحط في اعتبارك
إنك ما تختارش سلالة من الكلاب
اللي هي مثلًا عندها
صفات شكلية بتأثر على وظايفها الصحية،
لأنك كدا هتبقى بتسهم في استمرار معاناتهم،
وانت ما تعملش
الحاجات الوحشة دي، صديقي الإنسان.
وحاول برضه، ما تختارش سلالة هي أصلًا متعودة
تعيش في ظروف مناخية مختلفة عن اللي عندنا.
وتشوف سلالة تكون من بيئتنا وبنت حتتنا.
ولو انت أصلًا من مربي الحيوانات الأليفة،
لو بتحب حيوانك بصحيح،
تقدر تبتدي تكسر المركزية الإنسانية دي شوية.
وتتعامل مع الحيوان كحيوان إلى حد ما،
مش كمراية.
ودا يبدأ بإن انت
أولًا تكون صريح مع نفسك، صديقي الإنسان.
الحاجات الإنسانية
اللي انت بتعملها مع حيوانك دي،
لو بتحطله توكة مثلًا في شعره، ولّا مونيكير،
ولّا الحاجات اللي بنشوفها
على الـ"سوشيال ميديا" دي،
ولّا بتلبسه لبس بيبيهات
وتمشيه على المزيكا والشيكا بيكا،
خلّيك عارف إنك بتعملها، عشان تبسط بيها
نفسك انت، مش بتبسط بيها الحيوان بتاعك.
حتى لو اتهيألك إن هو بيتبسط بيها.
وتقدر كمان تحاول تتعلم شوية
عن العالم الإدراكي بتاع حيوانك،
أو اللي احنا عارفينه عنه
لحد دلوقتي على الأقل،
وتقدّر أهميته وتحاول تشبعهوله
على أد ما تقدر.
يعني، بدل ما تحطله مونيكير،
لو عندك كلب مثلًا،
ما تبخلش عليه، على الأقل،
كل يوم بتمشية، وما تسربعهوش،
وهو بيقف وبيشمشم في الحاجات،
صديقي الإنسان، اصبر عليه.
أما بقى لو عندك قطة،
فيعني، لو تعرف توفرلها مساحة ولعب
وتخلّيها تمارس شوية فضولها
وميولها للاستكشاف، يبقى كتر خيرك.
أما بقى لو عندك طيور زينة
من اللي هي بتبقى محطوطة في قفص دي،
والأسماك اللي هي بتبقى محطوطة في حوض دي،
فحاول ما تجيبش تاني، صديقي الإنسان،
بالله عليك!
سلملي على حيوانك الأليف، صديقي الإنسان،
وحبستلي عليه!
وبوسهولي، وفرّجه على "انهيار الحضارة".
يلّا، صديقي الإنسان.
