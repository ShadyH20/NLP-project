أيوة، حاضر.
أيوة.
"ريم"؟!
إيه يا بنتي اللي انتي عاملاه في نفسك دا؟!
هو "بوب مارلي" عضّك؟!
أنا اترفدت!
يا بنتي قطّعتي قلبي! اتكلمي بقى، انطقي!
أنا معرفتش أFit في حياة الشركة!
انتي يا "ريم"؟
يا بنتي دا انتي بتشتغلي ليل ونهار.
دا أنا في الأول كنت فاكرك توأم!
أنا عملت كل حاجة عشان أبقى شبههم!
آه طبعًا. باين على قَصّة الفنان "شاندو"
اللي انتي عاملاها!
ويا ريته عَجَب!
دا أنا، Mug حراري وجِبت!
Airpods جبتها على كل Oufit!
دا أنا عملت شعري "راستا"!
والله مجهود يُحترم! طب إيه المشكلة؟
مدير الـDepartment بتاعي
قفشني وأنا باكل طعمية بالقوطة!
يا جماله! الله على ذوقك يا ست الكل!
هو انت بتهزر؟!
يا "ريم". يا "ريم" والله انتي أشطر من كدا.
دول حيا الله شوية صيَّع،
عايشين في ألقابهم المزيفة.
مزيفة إيه؟ انت ما شُفتش عربياتهم!
بقولّك إيه، هاتي رقم الشركة، ابعتيهولي.
انت هتعمل إيه؟
ابعتيهولي بس.
أنا هتصرّف معاهم.
أيوة.
ألو، مساء النور يا فندم.
لو سمحتي، كنت عايز أسأل على بنت اسمها "ريم"،
شغالة في Department الـSales عندكم.
تحت أمر حضرتك، ممكن أساعدك في حاجة؟
لأ، لأ. أنا عايز "ريم".
طب بقولّك إيه،
لو سمحتي، ممكن تدّيني المدير بتاعك؟
- حاضر يا فندم، حالًا.
- يا ريت، لو سمحتي.
ألو يا فندم، أهلًا بيك. اتفضل.
بقولّك، فيه بنت من شركتكم كلمتني،
تقريبًا، اسمها "ريم".
آه يا فندم.
حاجة في منتهى اللباقة والأناقة يا سيدي!
آه والله، أحب أحييك على كفاءة موظفينك.
"ريم" ضايقت حضرتك في حاجة؟
لأ، هي كانت بتبيعلي الفيلّا
اللي هي بـ5 مليون دي،
اللي هي قريبة من كل حاجة في "مصر"!
آه، 5 دقايق من كل حتة في "مصر".
آه، هي الـ5 دقايق، آه.
فكرة مش مُقنِعة خالص طبعًا،
بس هي البت بذكائها أقنعتني بصراحة.
لسة متاح يا فندم.
أشطر حد في Team الـ"ماركتينج" هيتواصل معاك.
لا، لا، لا، لا. أنا عايز "ريم"، معلش.
دا رقم تليفوني، وإن شاء الله،
لمّا ترجع من الأجازة، خلّيها تكلمني.
ماشي، أشكرك. شكرًا جزيلًا.
مع السلامة.
تفتكر بقى اللي انت عملته دا هيجيب نتيجة؟
والله أدينا بنسعى،
جاب جاب، ما جابش ما جابش!
نبقى عملنا اللي علينا.
بيرِنّ!
ردّي، ردّي،
شغّلي الـSpeaker. شغّلي الـSpeaker!
ألو.
يا "ريم"، تعالي الشركة أول الأسبوع،
عندنا Deals كتير، عايزين نقفّلها.
أرجع؟!
اتقلي، اتقلي، اتقلي.
لا...
أنا لو هرجع، هزوّد الـCommission بتاعي.
وهاخد مكتب "مريم".
- ألو.
- وبفكر آخد مكتب "حسام".
"البدري" معايا؟
لو سمحت أنا كنت عايز 6 طعمية، بالقوطة.
صديقي الإنسان،
عارف لمّا بتروح شغلانة جديدة،
وجاي في أول يوم، لسة داخل المكان بكل تفاؤل،
يا فتّاح يا عليم، يا رزّاق يا كريم!
وقعدت على مكتبك، بسم الله الرحمن الرحيم،
قُدّامك الـ"لابتوب" الـDell وكباية القهوة.
ويا دوب لسة هتبدأ شغل،
وبعدين تبص على الناس اللي حواليك،
تلاقيهم كلهم، بسم الله ما شاء الله،
قاعدين مركّزين في شغلهم،
وشكلهم محترم وفاهمين هما بيعملوا إيه.
بس انت الوحيد اللي قاعد كدا،
فيك حاجة غلط! كأنك مش راكب على المشهد.
مديرك، مدخّل القميص جوا البنطلون،
وعنده شنب الفنان "أحمد عبد العزيز"،
ولابس بدلة، سعرها يتجاوز دخلك السنوي!
والبت بتاعت الـHR،
بسم الله ما شاء الله، تبارك الخلّاق،
تحس إنها كانت شغالة
في "ماسيمو دوتّي" قبل ما تيجي شركتكم!
حتى الجرافيك "ديزاينر"،
عامل حَلْقة "عفروتو"،
وراكن الـSkateboard قُدّام الباب.
فأصلًا، من قبل ما يتكلم،
باين عليه إنه فنان، وإنها مش بالحظوظ.
الناس كلها شكلها في مكانها،
وانت الوحيد اللي ما لكش شكل.
انت الوحيد اللي باين عليك
إنك بتشرب القهوة بسُكّر.
ما حدش فاهملك، الصراحة طيب،
يعني، هو انت ابن أخت المحاسب مثلًا،
ولّا انت إيه حكاية...
بلاش، عشان فيه ناس بتزعل!
طب أعمل إيه طيب؟
صديقي الإنسان هو اللي بيعصبني!
تقعد بقى تفتكر الامتحانات
اللي انت عدّيتها بغش،
والحزق اللي بتحزقه عشان تملا مركزك.
وتبقى حاسس إن هما
يستحقوا مكانتهم دي عن جدارة، وانت لأ.
كلهم لابسين "أديداس"،
انت كمان لابس "أديداس".
بس انت عارف إن اللي قبلها
كانت جزمة من عند "زلط"،
واللي قبلها كانت "باتا".
إنما العيال دي،
شكلهم مولودين في بُقّهم معلقة "أديداس"!
وأنا أهلي بيكحّوا ملح حصى!
صديقي الإنسان، ما أخبيش عليك،
أنا نفسي، ساعات بتجيني المشاعر دي.
آه والله! بشكك برضه في نفسي كدا.
أصل برضه، قاعد في الصالة،
وكل شوية حد من الجيران يفتح علينا الباب.
خايف جدًا يكون أدائي مفتقر للاحترافية!
لو اشتكينا الشكوى دي
لحد من اللي بيشتغلوا معاك في الشركة بتاعتك،
ممكن يقولّك إنك شكلك كدا، ولا مؤاخذة،
بتعاني من "متلازمة المحتال"،
الـImpostor Syndrome.
إيه متلازمة المحتال دي، صديقي الإنسان؟
إيه حكاية الموضوع دا؟
متلازمة المحتال دي، صديقي الإنسان،
فكرة اخترعها اتنين من بتوع علم النفس،
واحدة اسمها "باولين كلانس"
والتانية اسمها "سوزان أيمس".
اللي عرّفني على "سوزان أيمس" دي، صديقي الإنسان،
واحد صاحبي اسمه "شربيني".
أول ما قالّي اسمها،
قلتله أنا سمعت الاسم دا قبل كدا.
"سوزان أيمن" دي أنا عارفها!
خدت عنها درس أحياء في ثانوي!
ست شاطرة جدًا!
الاتنين دُول كانوا شغالين في جامعة
اسمها "أوبرلين كوليدج".
وهما قاعدين مع بعض في أوضة المدرسين،
بتاعت جامعة "أوبرلين" دي،
بدأت كل واحدة فيهم
تفضفض للتانية عن أحاسيسها،
واكتشفوا إن هما الاتنين
عندهم مشاعر خوف من الفشل،
وقلق من كونهم مش مناسبين
للوظيفة اللي هما فيها.
قاموا عاملين عزومة للطلبة بتوعهم،
وقعدوا يتكلموا معاهم.
فاكتشفوا إن كتير منهم هما كمان،
حاسين بنفس المشاعر دي بالظبط.
بعد شوية، اكتتشفوا إن المشاعر دي منتشرة،
وإنهم كل ما يكلّموا حد من زمايلهم
في الشغل عنها، يلاقوه عنده منها جوا!
إيه هي بقى المشاعر دي صديقي الإنسان؟
أنا هاجيلك في الوسع!
سِكّة ودوغري كدا،
المشاعر دي من الناس جوا نفسهم،
كتير منهم بيحسوا إنهم نصّابين!
بس كل واحد بيحس إنه هو لوحده اللي نصّاب!
وإنه جه هنا بالغلط،
وإن كلها شوية، والناس يعرفوا الموضوع دا،
وهايجيله حد يقولّه، "انت ترجع الغيط"
أو ترجع أي مكان تاني، غير الشركة المحترمة دي.
لمّا حاول بعض علماء النفس
إنهم يقدّروا مدى انتشار الشعور دا بالظبط
بين الناس، في أماكن الشغل والدراسة،
لقوا 70% من الناس
بتجيلهم المشاعر دي، مرة في حياتهم على الأقل.
حتى في الأول،
كانوا فاكرينها بتيجي للستات أكتر،
لكن الدراسات اللي بعد كدا،
ما لقتش فرق بين الرجالة والستات
في الشعور بالمشاعر دي.
إنك تحس إن كل الناس بتعمل شغلها،
وانت بس اللي بتمثّل كأنك بتعمل شغلك،
وبتدعي ربنا طول الوقت إن ما حدش يقفشك!
وإنك كنت محظوظ إنك جيت هنا، مش أكتر.
وأكيد حظك الحلو دا مش هيستمر كتير.
الخطوة اللي عملها علماء النفس دُول بعد كدا،
كانت إنهم حاولوا يفهموا
المشاعر دي بتيجي منين بالظبط، وإيه سببها.
خصوصًا، إنها بتيجي لناس فعلًا
أذكيا وناجحين وشاطرين في شغلهم!
وكانت النتيجة اللي وصلولها،
إن توقعات الإنسان من نفسه دي
السبب فيها هو أبوك وأمك،
وتأثيرهم عليك في الطفولة.
كل ما نلاقي حاجة بقى مش فاهمينها،
نلبّسها للأب والأم.
وأبوك وأمك،
يا إما كانوا حاطين عليك آمال عريضة جدًا،
يا إما بالعكس، كانوا شايفينك أغبى إخواتك!
في الحالتين، دا هيخلّيك لمّا تكبر
تبقى حاسس إن فيه فجوة انت مش عارف تسدها،
بين اللي الناس مستنياه منك
وبين اللي انت فيه.
طب، صديقي الإنسان، فيه سؤال ما فكرناش فيه!
طب ما يمكن انت فعلًا نصّاب ومحتال وخلاص!
مهو مش معقول كل مشكلة تقابلنا في حياتنا،
نعملها مشكلة نفسية، ونخترعلها اسم!
حاجة تزهّق، بصراحة!
لأنها بتخلّينا ما نعرفش نفرّق
بين الأمراض النفسية الحقيقية
وبين الكلام الفارع!
هنا بقى، صديقي الإنسان،
ييجي الفيلسوف وعالم الاجتماع الفرنسي الشهير،
وصاحب الظهور الشرفي في فيلم Matrix
عندليب ما بعد الحداثة، "جان بودريار".
"جان بودريار" دا، صديقي الإنسان،
عنده نظرية غريبة أوي.
النظرية دي بتقول إنه في العصر الحالي،
اللي بيسموه "العصر ما بعد الصناعي"...
بقينا عايشين في حاجة اسمها "الواقع الفائق".
ركّز معايا، صديقي الإنسان!
الناس زمان كانوا عايشن في الواقع عادي،
إنما دلوقتي، احنا عايشين في الواقع الفائق،
إيه بقى الواقع الفائق دا؟
"بودريار" بيقولّك إن الصورة هزمت الواقع.
- "الله! بس كدا؟!"
- آه والله، بس كدا.
- "هي دي النظرية؟!"
- هي دي النظرية.
والله يا أستاذ "شهريار"،
يعني، مش الصورة بس!
أنا أعرف واحد صاحبي،
أعرفه شخصيًا يعني، فشخ الواقع!
وبعدين، أنا ممكن أشكّلّك يعني.
يعني، أقولّك مثلًا، "أنا عندي نظرية."
وتيجي تقولّي، "إيه هي؟"
أقولّك، "الجنيه غَلَب الكارنيه!"
ما تقول يا عم، إيه هي النظرية بتاعتك؟!
قالّك، يعني الصور زمان كانت حاجة نادرة
في حياة الناس، وبتيجي في المناسبات، مثلًا.
فكان زمان لو حد شاف صورة، بتبقى الصورة دي
بتفكرك بحد مش موجود معاك دلوقتي!
جدّك مثلًا، صورتك وانت طفل، مثلًا.
فانت دلوقتي كبرت خلاص، ما بقتش طفل.
صورة أبوك وأمك في فرحهم،
قبل ما يكبروا وشكلهم يتغير كدا.
صورة إعلان "بيبسي" في الشارع،
اللي هي بتاعت "عمرو دياب".
خُد بالك بقى، صديقي الإنسان، إن كل صورة
بتدل على حاجة مش موجودة في الواقع.
أبوك وأمك، شكلهم اتغير،
"عمرو دياب" دا،
حد انت لا عمرك شفته، ولا عمرك هتشوفه!
وبالتالي، كل الصور اللي حوالينا
ما كانتش بتدل علينا.
بالكتير، ممكن توصف الماضي،
لكن مش بتوصف الحال اللي احنا فيه.
مع وصول مرحلة "ما بعد الحداثة"،
اللي بيقولوا عليها دي،
الصور بقت في كل مكان.
بدل ما كانوا هما صورتين تلاتة اللي حواليك،
اتنين على السقف وواحدة في الجرنال،
بقيت طول اليوم بتشوف صور!
طول اليوم بقيت باصص في شاشة.
سواءً كانت شاشة التليفزيون ولّا الـ"موبايل"
ولّا الـ"لابتوب"،
ولّا ماشي في الطريق بتتفرج على إعلانات.
انت غالبًا، ما بقاش فيه لحظة بتعدّي عليك،
وانت مش شايف فيها صورة، غير وانت نايم.
وعكس زمان، اللي الصور كانت بتعبّر فيه
عن حاجات قديمة ومش موجودة في الواقع.
لأ، دلوقتي الصور اللي بتعدّي عليك،
صور ناس تعرفهم،
انت ما بقيتش تسمع إن فلان اتجوز،
انت بقيت تشوف صور فرحه على الـ"فيسبوك".
فالصور دلوقتي، بقت بتعبّر عن الواقع
أكتر من الواقع نفسه.
الواقع اللي موجود في الـ"موبايل"،
أهم في حياتنا من الواقع اللي موجود قُدّامنا.
الحياة الحقيقية
بقت هي الحياة اللي على الـ"فيسبوك"،
إنما الحياة اللي في الشارع والبيت،
بقت درجة تانية.
فبدل ما كنت بتتصور لمّا بتروح المصيف،
لأ، بقيت بتروح المصيف مخصوص،
عشان تتصور وتطلع على الـ"إنستا".
بدل ما كنت بتتصور في الأيام المهمة،
لمّا تلاقي نفسك لابس حلو ومتشيك،
لأ، بقيت تلبس وتتشيك،
عشان تتصور وتحطها على الـ"إنستجرام"،
عشان تقول إنك عندك أيام مهمة!
وكل حد فينا، صديقي الإنسان،
لمّا بييجي يصور نفسه،
أو بييجي يصور أي مشهد قُدّامه
بالـ"موبايل" مثلًا،
بيحاول يطلّعه في أحسن صورة.
وتحطّله "فلتر" كمان قبل ما تنزّله.
فبقت الصور، مع الوقت، أحلى من الحقيقة.
يعني، لا مؤاخذة، صورك على النت،
أحلى من شكلك في الحقيقة.
حياتك على النت أحلى من حياتك الحقيقية.
فانت بتعيش دلوقتي كل يوم،
تتفرج فيه على لحظات من حياة ناس غيرك،
 بس بتنسى إن هما كمان حياتهم في الحقيقة
أقل كفاءة من الصور اللي هما حاطّينها لنفسهم.
فلمّا بييجي عليك وقت تبقى مكانهم،
بتحس إن الموضوع مش بنفس الكفاءة
اللي كانت في بالك،
وإنه كان باين أحلى
في الصور اللي اتفرجت عليها لناس غيرك،
فتحس إن المشكلة فيك انت!
فبقيت تحاول تغيّر لبسك وتغيّر طريقة كلامك،
وتغيّر في شكلك قَدْر الإمكان،
عشان يبقى شبه اللي في الصورة.
بقى الواقع هو اللي بيخدم على الصورة،
مش الصورة هي اللي بتخدم على الواقع، زي زمان.
منطقي ساعتها،
تحس إن حياتك الواقعية العادية دي،
يعني، مرواحك الشغل وقعدتك على المكتب
والطقم اللي انت لابسه وطريقتك في الكلام،
كلهم بشكل ما مزيفين،
فيهم حاجة غلط، ومش حقيقية.
مع إن هما الواقع، حرفيًا!
ودي مفارقة غريبة جدًا، صديقي الإنسان.
إن الصورة بقت هي الواقع وهي الأصل،
وانت اللي مزيف!
بس انت مش لوحدك، صديقي الإنسان،
يعني، معظم الناس أصلًا،
ما هماش في أماكنهم لأنهم يستحقوها ولا حاجة.
"جوجلييلمو باروني" و"وساورو موشيتي"،
اللي هما عاملين نفس تسريحة الشعر دُول،
رجعوا لسجلات الضرايب
بتاعت مدينة "فلورنسا" الإيطالية،
سنة 2016، وجابوها من أول القرن الـ15.
واكتشفوا حاجة مدهشة جدًا.
وهي إن العائلات الأغنى في القرن الـ15،
لسّاها العائلات الأغنى وصاحبة الثروة الأكبر،
سنة 2016 برضه.
والموضوع دا، مش في مدينة "فلورينسا"
بس تحديدًا، صديقي الإنسان،
لأ، دا سبق إن باحثين تانيين مثلًا،
أثبتوا إن المكانة الاقتصادية للعائلات الإنجليزية
ممكن تستمر زي ما هي
لمدة 8 قرون كاملة تقريبًا.
تخيل إنك ممكن تتولد في عيلة غنية،
وفي موقع مميز اجتماعيًا،
لأن عيلتك من 600 ولّا 800
ولّا 1000 سنة حتى، كانوا أغنيا!
والفلوس، زي ما انت عارف، بتجيب فلوس.
هنا بقى، تكتشف دور الحظ في الحياة.
وإنه لأ يا عم "عفروتو"،
واضح إن الموضوع شكله بالحظوظ!
أينعم، مش كل الناس تقدر تبقى "عفروتو"،
بس تأكد إن فيه عشرات من الناس،
عندهم مؤهلات "عفروتو" ويمكن أكتر،
بس ما خدوش رُبع فرصته!
بس احنا دايمًا لمّا بننجح في حاجة،
بنحب نصدّق إننا كنا نستحقها
أكتر من كل اللي موجودين حوالينا.
وعشان نفضل مصدّقين دا، صديقي الإنسان،
مضطرين نخترع عرض نفسي
نسميه "متلازمة المحتال".
لأن دايمًا فيه مسافة، ولو صغيرة،
بين جدارة الإنسان بنصيبه وحقه فيه،
وبين الواقع،
اللي احنا أوقات بنبقى حاسين فيه،
إنها جت معانا ضربة حظ، وإنها مشيت كوسة!
وإنها كانت ممكن ما تجيش،
لو ما كناش مثلًا نعرف فلان.
أو لو ما اتعلمناش حاجة معيّنة بالصدفة،
أو طبعًا لو كنا
من طبقة اجتماعية تانية أساسًا.
عندي اقتراح ليك، صديقي الإنسان،
بخصوص متلازمة المحتال اللي عندك دي،
ما تعالجهاش، سيبها.
انت كدا عرفت غرضي من الحلقة،
أنا جاي أدّيك نصائح مدمرة نفسيًا.
بس لأ، صحيح. فكّر فيها فعلًا.
يعني، الفلّاح في الحقل مثلًا،
عمره ما هيحس إنه فلّاح مزيف،
أو مش فلّاح مش حقيقي، وحد هيكتشفه!
لأن علاقته المباشرة دي بالواقع،
أقوى بكتير من علاقاتنا بالواقع
في الحضارة بعد الصناعية اللي بنتكلم عنها دي.
العلاقة النضيفة المنظمة المتشيكة جدًا،
وكلها صور في صور!
لدرجة إن الناس بتحس
إن الواقع اليومي العادي الملموس دا،
هو اللي دخيل عليها، وهو اللي بيوسخها.
إحساسك إنك نصّاب، غالبًا،
مش جاي خالص بسبب الفرق
اللي بين توقعات أهلك منك،
اللي اتكونت في الطفولة
وما بين مكانك الحالي،
وإنما، صديقي الإنسان،
جاي بسبب فروق تانية خالص!
أول حاجة، الفرق ما بين الواقع الملموس،
بكل عَبَله ووساخته،
وكل الصور الجميلة،
اللي احنا بقينا نقرا الواقع من خلالها.
وتاني حاجة، الفرق ما بين
الحظ والصُدف والتوفيق اللي في الواقع،
وبين رغبتنا في تصديق إن كل إنسان
موجود في مكانه اللي يستحقه، لأن العالم عادل.
لكن العدل دا، صديقي الإنسان،
ما بيكونش غير في الصور.
خلّي متلازمة المحتال في الحالة دي،
تبقى تذكير دائم ليك بإن الدنيا قلّابة،
وبتاخد وتدّي، في أوقات كتير،
بشكل ما فيهوش منطق.
وإنه آه، أكيد انت تستاهل كل خير،
دا شيء لا شك فيه،
لكن أهي فرصة عشان تفتكر
إنه فيه ناس تانية تستاهل كل خير هما كمان،
والفرق بس بينك وبينهم في قلة الحظ!
وفرصة برضه،
إنك تتواضع للي خلقك، صديقي الإنسان.
يمكن اللي محتاج يتعالج فعلًا،
هو ثقافة الجدارة والاستحقاق اللي بقت عندنا.
يمكن اللي محتاج يتعالج هو هوسنا بالصورة،
مش شرط يكون متلازمة المحتال.
