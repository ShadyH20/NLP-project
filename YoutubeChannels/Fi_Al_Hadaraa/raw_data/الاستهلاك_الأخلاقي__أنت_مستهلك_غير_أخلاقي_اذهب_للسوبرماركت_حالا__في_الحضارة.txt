صديقي الإنسان!
إيه يا "رضا" الداخلة دي؟
أمن و"نتانة"!
أحلى اصطباحة يا فنّان، لسة جايالي دلوقتي.
دايمًا بتلحقني وأنا بشطّب.
بس كدا فيه زيادة 50 جنيه.
ليه يا "رضا"؟
ما أنا كل مرّة بجيبها منك على 200!
انت مش شايف اللفّة؟
آه! بس الورقة دي ما تكرِفش وتعمل ريحة؟
لأ، دا أنا ما رضيتش أجيبلك القماش.
بس يا "رضا"، هي حلاوتها
في البلاستيكة المنقرشة اللي نعرفها دي كل مرّة.
لا، دا توجُّه عالمي، صديق للبيئة،
"كورتيلين" يعني.
- "كرولتي"؟
- أيوة، علشان الكوكب يستمر.
- وانت طبعًا سيد من يدلّع الغلاف!
- أيوة.
حبيبي يا حاج "رضا".
بس اوعى تكون قلّيت منها!
لا، ما تقلقش يا فنّان،
دا احنا ملوك التعبئة.
ماشي يا "رضا"، استنى، أجيبلك الفلوس.
بعد إذنك.
ليه كدا بس يا فنّان؟
أمن ومتانة.
- حبيبي!
- تعيش.
صديقي الإنسان، ألّا صحيح، إيه موضوع
إنك انت تخش تطلب "أوردر" من "ماك" دا،
فيقولّك، لو طلبت مع الـ"أوردر" بتاعك
شرايح التفاح اللذيذة،
"ماكدونالدز" هيزرع شجرة قُصاد الـ"أوردر"؟
ولّا صديقتي الإنسانة،
لمّا تشتري كريم مرطّب ولّا حاجة،
تلاقي مكتوب عليه Cruelty Free؟
إنه يعني ما تمّش الإساءة البيئة،
وما استخدموش الحيوانات في صناعة المُنتَج،
أو جرّبوا المنتج على الحيوانات الأول.
هيجربوه على الحيوان اللي اشتراه على طول!
كأن يعني الواحد كان ناقصه
إحساس بالذنب زيادة.
خلاص حبكِت يعني؟
يعني دلوقتي مثلًا، رحت أشتري منتج،
لقيت فيه منه نسختين، شبه بعض جدًا،
الموضوع مش فارق أوي.
بس واحد منهم بيأدّي لتلوث الكوكب، والتاني لأ.
مش يبقى واجب عليا أختار
اللي بيأدي لتلوث أقل؟
هل يُعتبر فعل غير أخلاقي،
 لو أنا اخترت المُنتَج
اللي تأثيره أسوأ على البيئة،
أو على العُمّال البنجلاديشيين،
أو على فئران التجارب؟
قد يبدو دا، كأنه سؤال سهل للوهلة الأولى،
تخيّل لو قُدّامك اختيارين،
واحد منهم مؤذي للناس أو البيئة، والتاني لأ،
حتى لو الفرق بينهم بسيط جدًا يعني،
ما تشتري المنتج الغير مؤذي يا أخي،
وتبقى عملت اللي في مقدرتك المحدودة،
بدل ما بتقعد بعد كدا بقى،
تعترض على النظام الرأسمالي العالمي كله
عشان تغطّي على إنك مش عايز تساعد. الله!
بس الكلام دا رغم إنه منطقي، لكنه علامة
على ظاهرة ممكن نسمّيها "خصخصة الأخلاق"
خصخصة الأخلاق، معناها إن الفعل الأخلاقي
بيتحوّل لمنتج زيه زي أي منتج تاني
على رف الـ"سوبر ماركت"،
وانت بتختار، إذا كنت حابب تشتريه، أو لأ.
معناه مثلًا، مثلًا يعني،
إن "ماكدونالدز" بيقدّملك سندويتشين،
واحد فيهم بيتميز عن التاني،
مش عشان عليه صوص زيادة أو جبنة زيادة،
لأ، عشان عليه إحساس بالمسئولية زيادة.
والاختيار متساب ليك، انت المستهلك،
تقدر تنقذ العالم، لو ليك نِفس النهاردة.
المشكلة في الوضع دا،
إن كل الشركات الكبيرة اللي ليها تأثير كارثي
على البيئة وعلى الصحة وعلى العُمّال
وعلى كل قيمة حلوة في حياتنا،
مش مفروض أصلًا
يكونوا موجودين بشكلهم الحالي،
وجودهم بالصورة دي،
هو اللي فعليًا غير أخلاقي.
يعني، "ماكدونالدز" مثلًا، أنا مش مستقصدهم،
بس آدي مثال والله، صديقي الإنسان.
يعني هما عندهم ٣٩ ألف مطعم في ١٢٠ دولة،
ومسئولة لوحدها، الشركة دي،
عن إنتاج ٥٣ مليون طن مكعب من الكربون في السنة،
يعني، حرفيًا، بتنتج كربون أكتر من الدوَل
اللي تُعتبر نضيفة نسبيًا، زي "النرويج" مثلًا.
"ماكدونالدز" مسئولة لوحدها عن تلوث البيئة،
أكتر من كل مصانع الأسمنت
في "أمريكا" مع بعض، مجتمعين.
وانت دلوقتي جاي تقوللي شفّاطات ورق؟!
هتعمل إيه الشفّاطات الورق
في الكوكب اللي انت حرقته؟
مشكلة "ماكدونالدز" وغيرها،
مش قلّة خياراتهم "الأخلاقية"،
أو إن خياراتهم لسة مش حلوة
أو مش متوفرة كفاية،
مشكلته إن الفعل الأخلاقي مش المفروض أصلًا
يتحط على الرف ويتقدّم كـ"أوبشن" للمستهلك،
وإنه كدا كدا، الفلوس اللي انت هتديهاله
وانت بتشتري مُنتج "أخلاقي"، صديق للبيئة،
هو هياخدها يصرفها برضه على التلوث
ونشر الكالوريز الزيادة والظلم وأكل السُحت.
خصخصة الأخلاق
هي الطريقة اللي الرأسمالية المعاصرة
قدرت تقنع بيها جمهور المستهلكين
إن المنتجات الأخلاقية موجودة
 واللي عايزها هيلاقيها، زيها زي غيرها،
وإن الفرق بين الأخلاقي
والغير أخلاقي في حياتنا
هو اختياراتنا الشخصية
في اللي بنشتريه واللي بناكله وبنلبسه،
عشان يحسسونا
إن خياراتنا الشخصية وسلوكنا الشرائي
هو المساحة الحقيقية لتغيير العالم.
ودي طبعًا، فكرة مدهشة،
لأن مفيش أي حد كان ممكن يخطر على باله
طريقة أذكى من كدا
عشان يربط أخلاق البني آدم مننا
بالمنتجات اللي بيستهلكها.
يعني العالم اتجنن والكوكب بينهار
بسبب فرط الإنتاج والاستهلاك.
يقوم يقولّك، خلاص، نحل المشكلة دي
بإننا ننتج منتجات جديدة،
"لاين" جديد للمنتجات الأخلاقية،
يلا إن شالله ما عن حد حوّش!
 دلوقتي ممكن تشتري اتنين وتاخد التالت هدية.
لأ ياد نبيه، ما شاء الله عليك ياد، يخرب بيتك!
لكن، ما أنا برضه رايح أسأل مين يعني؟
مهو طبيعي يبقى هو دا الحل الرأسمالي للمشكلة.
لكن الوضع مش هيقف عند النقطة دي بس.
الخطوة الأولى حوّلت الأخلاق
لمُنتَج واحد وسط مُنتَجات كتير،
لكن في الخطوة التانية، المُنتَج دا كمان
هيتحط عليه سعر أغلى من بقية المُنتَجات،
ودا هيخلّي الأخلاق
تتحوّل لمُنتَج "كلاسي" وامتياز طبقي.
عايز تحافظ على الكوكب؟ ادفع فلوس أكتر.
تخيّل معايا، صديقي الإنسان،
الوضعية المجنونة دي وغير المسبوقة في التاريخ،
كل التقاليد الإنسانية الكبيرة، وكل الأديان،
جت عشان تحط قواعد كونية للسلوك،
يقدر يمارسها الغني والفقير،
دلوقتي الأخلاق بما إنها بقت سلعة،
بقت هي كمان بفلوس.
لو انت النهاردة نزلت سوق "العبور" تتمشى
وتسأل على كيلو البطاطس بكام،
 هتلاقيه بسعر ما،
وليكن مثلًا، 6 جنيه أو قول رُبع دولار،
جرّب بقى، صديقي الإنسان،
تفتح أبليكيشن الـ"سوبرماركت" كدا
افتح صفحة الخضروات،
شوف بقى سعر البطاطس الـFairtrade كام،
هتلاقيها يعملّها  ٣٠ جنيه،
يعني حوالي دولار.
يعني 4 أضعاف سعرها في سوق "العبور".
طب إيه هي أساسًا
البطاطس الـ"فير تريدينج" دي؟
يعني... وهل يستطيع الإنسان
التغلُّب على العفن البُنّي في البطاطس؟
أكلّم "غادة القصر" أنا،
ولّا أعمل إيه دلوقتي!
مُنتَجات التجارة العادلة أو الـFairtrade
هي المنتجات
اللي يُفترض إن صنّاعها أو منتجيها
حصلوا على أجر عادل واشتغلوا
في ظروف عمل آدمية، عشان المُنتَج دا يوصلك،
ما اتضربوش بالكرابيج
وهما بيزرعولك البطاطس دي!
ودا عادةً، بيكون مع المُنتَجات
اللي جاية من الدول والمناطق الفقيرة،
أو من قطاعات إنتاج، بيسمّوها "قبل صناعية"،
زي مثلًا الزراعة غير المميكنة.
أو الحرف اليدوية اللي من الصعب
إنها في الآخر تقدر تنافس المنتجين الصناعيين.
نفس الكلام دا ينطبق
لو قارنت أسعار الخضار والفاكهة الـ"أورجانيك"
بالخضار والفاكهة العاديين مثلًا.
ممكن سعر الحاجة لأنها "أورجانيك"
يزيد للضعف أو أكتر،
ودا في اللحوم والبيض والزبدة والأجبان،
مش بس في الفواكه والخضار.
يعني تخيّل، صديقي الإنسان، لو انت مثلًا
عايز كل حاجة بتاكلها تبقى "أورجانيك"،
دا ممكن يفرق في ميزانيتك الشهرية أد إيه.
مفيش أرقام وإحصائيات عربية للأسف.
لكن بالنسبة للمواطن الأمريكي، مثلًا،
العملية دي،
هتنقل مصاريفك الشهرية على الأكل،
في المتوسط، من حوالي ٥٥٠ دولار
لحد حوالي ٨٠٠ دولار.
يعني دلوقتي، الوضع كالتالي،
النسبة العظمى من العُمّال والمنتجين في العالم
شغّالين في ظروف عمل قميئة
وتحت ضغوط غير منطقية وبأجور حقيرة،
ولو الوضع مش عاجبك،
فبدل ما تشتكي،
ممكن تلِمّ مع بعض، انت وأصحابك،
وتدفعوا زيادة شوية وتجيبوا بطاطس
من اللي هي بتحترم حقوق المزارعين دي،
وبدل اللحمة بتاعة المصانع،
اللي الحيوانات بتتكهرب وتتعذب فيها،
بحبحها شوية من جيبك يعني،
واحنا ندّيلك من لحمة البقرة السعيدة ذات نفسها،
اللي اتربت في المراعي
وأكلت من البطاطس الـ"أورجانيك"
اللي انت لسة واخد منها دلوقتي حالًا.
اللي بيحصل هنا دلوقتي، إنه انت بتدفع
نوع من الضريبة على الفعل الأخلاقي،
 يعني بتدفع زيادة، عشان تاخد مُنتَج
مفيش إنسان أو حيوان اتأذى وهو بيعمله،
أو زي ما بيحبوا يكتبوا
على المُنتَجات دي أحيانًا،
Guilt Free، خالي من الشعور بالذنب.
كأن الطبيعي والمُتوقع، إن العُمّال والحيوانات
والبيئة يتهانوا في سبيل الإنتاج. الله!
وإننا نحس بالذنب واحنا بناكل وبنشتري هدوم.
بس كل إنسان في الواقع،
يستحق إنه يلاقي اللي هو محتاجه بسعر معقول،
وما يبقاش حاسس بالذنب وهو بيستخدمه،
ودا عُمره أبدًا ما كان امتياز طبقي
في أي وقت في التاريخ، غير دلوقتي.
الناس زمان، غالبًا،
كانت بتربط ما بين الترف والشر،
الإنسان الغني، دا كان دايمًا بيستدعي
في عقل الناس شعور خفي بإنه فيه حتة شر.
وإلا ما كانش بقى غني للدرجة دي.
أصل هيجيب الفلوس دي منين؟
دلوقتي بقى، العكس صحيح.
عشان تبقى إنسان خيّر فعلًا،
وعشان تتصرف بشكل أخلاقي،
انت محتاج فلوس، لأن الموضوع بقى مكلّف.
إيه الريحة دي؟
يا صديقي الإنسان، إيه الريحة دي؟
"رضا"!
يخرب بيتك!
صديقي!
صديقك إيه، الله يخرب بيتك!
أنا أغيب عنك شوية، ألاقيك مبخّرها؟
هتبلّغ عنّا!
أنا قُلت أسيبك براحتك.
ما تبقاش حسّاس يا فنّان!
حسّاس إيه يا "رضا"، الله يخرب بيتك!
أنا قاعد جوا بقالي 3 ساعات!
خُد!
أهم حاجة انت تمام؟ الـ"أوردر" تمام؟
هو تمام. بس الريحة المرّادي غريبة شوية!
دا "شمعدان" ولّا "كيتو"؟
لأ، وطّي النار شوية عليا يا فنّان!
دا "شمعدان" طبعًا.
ماشي يا "رضا". اتكل على الله انت.
أنا هقفل الباب!
هو ما بيقفلش يعني، بس هواربه.
هتروّح بيتكم.
"رضا"، عارف بيتكم؟
اللي عند شركة الكهربا؟
انت بتتأكد منّي؟!
طب بُص يا "رضا"، خلّيك هنا،
انت تبدأ حياة جديدة هنا.
على وضعك.
الله يخرب بيتك يا "رضا"!
سيبت الواد شوية،
رجعت لقيته فاتح عربية بطاطا قُدّام الباب!
صديقي الإنسان، المهم إن انت بقيت
عشان تتصرف بشكل أخلاقي، محتاج فلوس،
لأن الموضوع بقى مكلّف.
التكلفة دي معناها إن طبقات محددة بعينها
هي اللي قادرة تستهلك المُنتَجات الأخلاقية دي.
صديقي الإنسان، أنا عارف
إنك عايز تاكل "أورجانيك" عشان صحتك،
وعارف إنك خايف على الكوكب من قلبك،
بس معلش، استحملني
في الجزء الجاي دا، عشان دمه تقيل شوية.
ارتباط الاستهلاك الأخلاقي بطبقة بعينها
ممكن يبقى مؤشر
على إنه مجرد نمط حياة، Life Style
أو أسلوب مُخصَّص لهذه الطبقة.
يعني إيه الكلام دا؟
عشان أبسطلك الموضوع محتاجك ترجع معايا
لكتاب عالم الاجتماع الفرنساوي "بيير بورديو"،
اللي عنوانه "التمايز" أو "التميز"،
.Distinction
حسب انت عايز تترجمه ازاي.
"بورديو" بيتكلم في الكتاب دا،
عن إن كل طبقة اجتماعية
بتطور نظام معين للاستهلاك، شبهها هي.
وكل طبقة اجتماعية بتطور ذوق معيّن،
وبتقدّر أنواع جمالية معيّنة، وقيم معيّنة،
عشان الطبقة دي تخلق لنفسها بيئة كاملة
من الرموز والعلامات اللي تخصها لوحدها،
بحيث يقدروا من خلالها
يتعرفوا على الناس اللي شبههم،
ويميزوا نفسهم عن الطبقات التانية في المجتمع.
فكرة "بورديو" مهمة، لأنها حلت مشكلة قديمة
في التفكير الاجتماعي.
يعني سهل جدًا تلاحظ
إن الناس مع الوفرة وزيادة الإنتاج
بتبدأ تطور احتياجات جديدة، وتستهلك أكتر،
رغم إنها كانت عايشة قبل كدا عادي
من غير الحاجات دي.
اقترح مجموعة من المفكرين قبل "بورديو"
إن الإنتاج نفسه بيخلق الطلب عليه،
وإنك طول ما بتنتج،
طول ما هتلاقي زبون للي بتنتجه.
لكن الفكرة دي مكانتش مقنعة كفاية،
 لأنها عكس واحدة
من الفرضيات الاقتصادية الكلاسيكية.
"بورديو" بقى، حل المشكلة دي، لمّا اعتبر
إن العلاقة بين الطلب والإنتاج علاقة دائرية.
كل واحد فيهم محتاج التاني،
العرض بيظهر عشان يلبي الطلب فعلًا.
لكن كمان بسبب إن كل طبقة من طبقات المجتمع
عندها رغبة طول الوقت
 في إنها تميز نفسها عن باقي الطبقات،
فبقى المجتمع كله طول الوقت،
محتاج عرض مستمر للمنتجات
تقدر أي طبقة في المجتمع
تحوّلها لعلامات على الهوية
والـLife Style والاختلاف والتميز.
دا اللي هو، ببساطة، الموضة.
مش بس في اللبس،
لكن كمان في الأكل والشرب والموسيقى
و الكريمات والسندوتشات وكل المنتجات تقريبًا.
دا معناه إنه دايمًا وطول الوقت
فيه مُنتَجات جديدة بتظهر وبيكون عليها طلب،
لأنها بتساعد مجموعة معيّنة من الناس
إنهم يبنوا بيها لنفسهم امتيازات معيّنة،
يعرفوا يلاقوا بعض بيها،
ويميزوا نفسهم عن غيرهم،
بالقيَم والذوق والحساسية.
"بورديو" بيقول، إنه إذا كان العادي بالنسبة
للطبقات الأفقر إنها تشتري العملي والأوفَر،
والعادي بالنسبة للطبقات العليا
إنها تشتري سلع مترفة وغالية،
ومُبالَغ فيها أحيانًا
ومالهاش أي وظيفة غير جمالية،
عشان بس تميز نفسها عن الطبقات التانية،
فالطبقات المتوسطة بقى، اللي هما احنا،
بتميز نفسها في نظام استهلاكها
بطرق كتير مختلفة،
ومنهم إن الاستهلاك يبقى ليه فلسفة،
أو يعبّر عن توجه معيّن.
يعني مثلًا لما ما تبقاش عارف تشتري "جوتشي"
فتروح تشتري بنطلون عليه رسمة "فان جوخ" مثلًا،
فتبقى ميزت نفسك من غير، لا مؤاخذة،
ما تصرف ميراث والدتك في تمن بنطلون من "جوتشي"!
وفي نفس الوقت ميزت نفسك عن باقي الناس
وعبّرت عن ذوقك واختياراتك الجمالية
من خلال هدومك!
والحاجات دي هي
اللي بتخلّي أبناء الطبقة الاجتماعية الواحدة
يتعرفوا على بعض من خلالها، كأنه Theme كدا.
 ما هو طبعًا وانت لابس بنطلون "فان جوخ" دا،
يعني، عُمر ما سوّاق الميكروباص هيوقفك يقولّك،
"إيه دا، دا أنا بموت في (ستايري نايت)،
معلّقها عندي في أوضة."
لكن لما تروح بالبنطلون دا حفلة "عفروتو"،
هتلاقي حد هيوقفك هناك يقولّك،
!I like your pants, bro
وتلاقوا موضوع تتكلموا فيه!
وفي رأي "بورديو"، هو دا الدور الاجتماعي
الفعلي اللي أنماط الاستهلاك بتلعبه.
يعني اللي "بورديو" بيقوله ببساطة،
إنك ممكن تبقى فاكر
إنك بتشتري البطاطس الـ"أورجانيك"،
عشان فاكر إن دا بيغيّر العالم،
لكن واقع الأمر، إن دا بيغيّرك انت،
بيخلّيك شبه ناس معيّنة، ومختلف عن ناس معيّنة،
وهي دي، صديقي الإنسان،
الوظيفة اللي ممكن تبقى بتلعبها
البطاطس الـ"أورجانيك" في حياتك.
واضح إنك طلعت من عُشّاق التميز،
زي ما بيتهموك على "تويتر".
"زيجمونت باومان"، في كتابه،
"هل للأخلاق فرصة في عالم الاستهلاك؟"
بيناقش ازاي المسئولية الأخلاقية
في العالم المعاصر
بقت محطوطة كلها على عبء المستهلك،
مطلوب منه هو اللي يغيّر العالم،
ويعمل دا بموارد محدودة جدًا،
ومن غير ما ندّيله الفرصة يفهم
إيه اللي بيحصل في الدنيا.
صديقي الإنسان، ما تقبلش إن حد
يستغل طيبة قلبك وحبك لعمل الخير
عشان يزوّد
النزعة الاستهلاكية اللي جواك، ويشتتك.
تغيير العالم مسألة صعبة.
لكن اللي احنا متأكدين منه
إنها محتاجة تفكير برة حدود الـ"سوبرماركت".
ما حدش بيستفيد من التفكير
في حدود الـ"سوبرماركت"،
غير صاحب الـ"سوبرماركت"،
وما دام هتفضل تشتري، والعجلة هتدور،
مش هتفرق معاه انت بتشتري إيه،
عايز العادي، خُد العادي،
عايز الأخلاقي، خُد الأخلاقي.
لكن عشان تشوف تغيير حقيقي،
انت محتاج تتحرك في الاتجاه المعاكس،
ولمّا تلاقي موظفين المؤسسات الدولية
طالعين يقولولك انت قاعد بتنظّر
مع إنك ممكن تشارك بالجهد البسيط
اللي في إيدك دا ومش هتخسر حاجة،
لمّا تلاقي حد بيضغط عليك، عشان تفكر
بمنطق الجهد الفردي اللي تقدر تعمله
فانت محتاج تفكّره بمنطق الجماعة.
وخصوصًا، بعد ما تكون عملت اللي عليك فرديًا.
والجهد الفردي دا، بيبدأ من إنك تحاول
ما تشتريش حاجة انت مش محتاجها،
وما تشتريش حاجة وانت عندك منها جوا.
وما ترميش زبالة في البحر، صديقي الإنسان،
عشان السلاحف متضايقة جدًا من الموضوع دا،
وباينّهم كدا، يعني، والله أعلم،
ناويين يشتكوك للمُعلّم "رشدان"!
