أهي، أهي، يا راجل!
يا أخي، يا أخي! دي كورة تروح يا أخي؟!
معلش، معلش. بس أنا حاسس برضه
إن "السنغال" هتعملها.
يا عم كتر خير الدنيا!
دُول بيلاعبوا "فرنسا"، بطلة العالم.
خلّينا نشوف، احنا ورانا إيه؟
ما وراناش حاجة يا عم "شلبي"!
ملعون أبو نسلك وأسلافك!
أنا ممكن أخش أعملّنا "نسكافيه"، صح؟
خلّيها بين الشوطين، عشان نركّز!
يا رب الساعتين دُول يعدّوا على خير!
يا رب ما يلعبوا وقت إضافي!
باصي بقى، إيه الأنانية دي؟!
أُمّال صحيح،
فين صاحبك اللي هو اسمه "رضا" دا؟
دا عيّل تلفان وبيتعاطى!
دا كويس إن انت خلصت منه يا "محمد".
أحلى سهرة وأحلى مجال
وأحلى "ماتش" على نجوم "أفريقيا"!
أعوذ بالله! إيه اللي جابك؟
إيه يا "محمد"؟ مش تقول إن الجدع دا جاي؟!
إيه يا "سعدني"؟
الناس دي مش طايقالي كلمة ليه كدا؟
وجازّين على سنانهم!
مسكين "رضا"!
مسقّط إنه متخانق مع "شلبي" 4 مرات...
و"سامح"، عاملّه مَحضَر عدم تعدّي!
"السنغال" مضغوطة،
بس حاسس إن هي هتعمل حاجة.
الرهبة، الرهبة يا ابني.
دُول بيلاعبوا الديوك، الديوك!
فرارجية يعني!
ياه! أنا إيه اللي وصّلني لكدا؟
أنا ليه عمري بيضيع هنا؟
حاسب، حجّز عليه!
جول، جول. جول!
انت فرحان على إيه؟
دي "فرنسا" اللي جابت جول!
والله "السنغال"!
يا ابني، بُص كدا على النتيجة!
آه، دي "فرنسا"! لا مؤاخذة.
أصل العيال شكلهم أفارقة، مش فرنساويين خالص!
يا جاهل! مهو منتخب "فرنسا" مُجنّس.
يعني معظم اللعيبة أصلًا أفارقة.
لا مؤاخذة، إيه اللي زانقهم المزنق دا؟
من قلة اللعيبة عندهم؟!
خُد بالك، "السنغال" فرقة تقيلة،
حرّيتة لعب طوال الـ90 دقيقة.
جري كتير ومهارة أقل.
طبعًا! الشمس هناك كلها Vitamins،
بتنشّف عضمهم.
آه! دي فقرة بقى،
"يلّا نحط عُشر سكان العالم في قالب واحد،
ونوصفهم كأنهم بني آدم واحد."
عارفها أنا دي!
أفارقة أفارقة!
يا ابني، دا كفاية الفاكهة عندهم!
دا بيقولّك حباية الموز بتاعتهم
أد السُباطة عندنا!
تقيلة تقيلة يعني!
والله يا شيخ ما فيه أتقل من قعدتك!
كل دا بُق؟!
آه صحيح! اوعى يا "محمد" يكون عندك
شغل ولّا تصوير، واحنا معطلينك ولّا حاجة!
ما تقولش كدا يا "سامح" يا ابني! البيت بيتك!
- هزعل منك والله!
- ربنا يخلّيك يا عم "شلبي"، ربنا يخلّيك.
اعزم، اعزم! مهو كان ورث جدّك هو!
الله يرحمك يا جدّي!
انت اللي رميتني على الأشكال الوسخة دي!
ما أنا كنت قاعد مَرزي لوحدي،
لا حد بيكلمني ولا بكلّم حد!
كان لازم يعني أورث أم الشقة دي
في أم العمارة دي،
مع أم السكان دُول؟
دا مفيش حاجة أوسخ من كدا ممكن تحصل!
جول، جول، جول! جوا الجول!
"السنغال" بترد أهو!
بس يا عم انت وهو، بس! دا جول فينا!
يا أخي بقى، يا أخي!
صديقي الإنسان، شُفت مسلسل "كليوباترا"؟
اللي هو بتاع "نتفليكس" دا؟
بيقولّك إيه؟
مطلّعين الملكة "كليوباترا" سودا!
تقولّهم، إيه يعني؟ عايزين يقولولك إن اللي بنوا
الحضارة المصرية في الأصل هما الأفارقة.
الجماعة بتوع الـ"أفروسنتريزم"،
اللي بيقولوا عليه دا، صديقي الإنسان،
لمّا الواحد جه يدوّر وراهم،
عشان يفهم هما بيقولوا إيه،
أو إيه الفكرة بتاعتهم يعني،
إيه السردية اللي هما جايين بيها
وليه الناس بتشتمهم وتتخانق معاهم؟
طلع إن من ضمن رؤيتهم
أو من ضمن اللي فكرتهم قايمة عليه،
هو إن القبائل الأفريقية، زمان هاجرت
في البداية خالص، من جنوب صحراء "أفريقيا"،
لشمالها، وعاشت على ضفاف النيل.
دُول هما اللي كانوا البذرة الأساسية للشعب
اللي صنع الحضارة المصرية اللي قبل الميلاد.
وهما اللي عملوا الحاجات اللي السُيّاح
بييجوا يدفعوا فلوس عشان يشتغلوا عليها دي.
وإن الحضارة المصرية القديمة دي
ما كانتش هي الحضارة الوحيدة يعني
اللي قايمة في الوقت دا وفي الحتة دي من العالم.
إنما كان فيه حضارة تانية في "السودان"،
اسمها حضارة "الكوش".
وإن حضارة "الكوش" دي حكمت "مصر"
في أوقات ضعفها، وعملوا فيها إمبراطورية كبيرة،
لحد ما وقع الغزو الآشوري على "مصر"،
وطردوهم منها.
بيقولّك، مش بس كدا، دا كمان جذور الحضارة
اللي "أفريقيا" قدّمتها للعالم دي،
هي اللي اتبنى عليها
كل اللي الإنسان وصلّه النهاردة.
وبالتالي، لازم كُتب الدراسات الاجتماعية
اللي في مدارس العالم كله، تقول الكلام دا،
وتدّي لـ"أفريقيا" حقها في التاريخ.
ومن وجهة نظرهم،
الكلام بتاع إنهم أصل الحضارات دا،
ما حدش بيقوله
ومفيش أي دراسات أو مجهودات بحثية
عن فضل "أفريقيا" على سائر الكوكب،
عشان العالم كله عنصري، بس مش أكتر،
ومش بيدّيهم حقهم التاريخي!
طب، صديقي الإنسان، لو هما فعلًا أصحاب الفضل
في الحضارة المصرية القديمة، زي ما بيقولوا،
أمال احنا عملنا إيه؟!
قالّك، احنا شوية مهاجرين على شوية محتلين،
واخد بالك؟ بالإضافة إلى شوية مستعمرين،
جينا، نسبنا الحضارة بتاعت الناس الطيبين
ذوي البشرة السمراء دي لنفسنا.
طب، صديقي الإنسان، يعني،
هل الكلام دا صح؟ احنا ولاد مين؟
ممكن بقى هنا، نقعد نجعّر لحد الصبح،
ونقول، "احنا هنا من قبل التاريخ، من أيام
ما كان اسمها (كيميت)، وبنتكلم بالهيروغليفي!"
بس انت تعرف، صديقي الإنسان،
إن "مصر" دي بلد قديمة جدًا ومعتّقة،
بشكل يصعب استيعابه أحيانًا؟
زمنيًا مثلًا، "كليوباترا" اللي حكمت
في القرن الأول قبل الميلاد،
تُعتبر أقرب في المسافة الزمنية
من وقتنا الحالي، 2023،
مقارنةً بزمن الأهرامات وأبو الهول.
يعني، المسافة التاريخية
اللي بيننا وبين "كليوباترا"،
أقل بكتير من المسافة التاريخية
اللي بين "كليوباترا" وبين بناة الأهرامات،
اللي هو كان سنة 2560 قبل الميلاد.
صديقي الإنسان،
انت من "كيميت" يا لا، ولّا من فين؟!
عارف، صديقي الإنسان، لو تقولّي انت مين؟
أنا كنت أقولّك حاجات كتير أوي عنك، بس يلّا!
الخناقة دي بقى، صديقي الإنسان،
بنسمع عنها من حين لمين كدا،
كل ما الناس بتوع الـ"أفروسنتريزم" دُول
صيتهم يذيع أكتر،
وتلاقي ليهم تأثيرات على مؤسسات إعلامية
موجودة في "هوليوود" أو شبكات زي "نتفليكس".
تلاقيهم مطلّعين "كليوباترا" سودا فعلًا!
طب لو خدناها واحدة واحدة من الأول،
وسألنا نفسنا
إذا كانت "كليوباترا" بيضا ولّا سودا،
هنلاقي إن الملكة المصرية
بنت "بطليموس الثاني عشر"،
مشهور عنها إنها كانت جميلة، بل وساحرة.
Charming يعني، صديقي الإنسان!
وإنها، الله يرحمها،
نُص شباب "كيميت" كانوا بيجروا وراها،
وهي اللي كان عندها "(كيميت) مينت إشيوز"!
من أكتر من 20 سنة،
خرجت واحدة اسمها "سوزان ووكر"،
وهي باحثة آثار، اشتغلت منسقة في معرض
الحضارة المصرية القديمة في المتحف البريطاني.
والست دي عملت كتاب،
هي ومجموعة من الباحثين التانيين عن "كليوباترا".
طلعت الست دي بتقول إن جمال "كليوباترا"
اللي جنن الرجالة دا
ما هو إلا مجرد أسطورة،
وفي الغالب، مش صحيحة.
وعرضت شوية من العملات الفضية
اللي اتعملت في زمن "كليوباترا"،
وكانت العملات دي بتحمل نقوش
ممكن تدينا فكرة عن شكل "كليوباترا"،
عشان تدلل بيها على وحاشتها،
أو إنها ما كانتش بالجمال اللي احنا فاكرينه.
بُص بصة معايا كدا، صديقي الإنسان.
طبعًا الكلام كله في الصورة دي
على مناخير "كليوباترا"،
لدرجة إن الفيلسوف الفرنسي "بليز باسكال"
قال في القرن الـ16،
إن لو مناخير "كليوباترا" كانت أقصر شوية،
شكل العالم كان ممكن يتغير!
تنمر دا ولا مش تنمر، صديقي الإنسان؟!
تنمر فلاسفة!
طبعًا علماء المصريات حاولوا ينفوا الكلام دا،
وقدّموا صور ونقوش تانية،
يقولوا بيها لأ، "كليوباترا" كانت قمر،
دا حتى شبه الفنانة "سوسن بدر".
لكن اللي الطرفين متفقين عليه، صديقي الإنسان،
إنها حتى لو ما كانتش جميلة الوجه،
فواضح إنها كانت جذابة
وشخصيتها قوية وعاملة قلق.
الجدل ما صفصفش على حاجة، غير إن الشكوك
حوالين جمال "كليوباترا" فضلت مجرد شكوك.
طبعًا، احنا قبل كدا كنا فاكرين
إن "كليوباترا" بيضا،
وشبه الفنانة "إليزابيث تايلور"،
لحد ما "نتفليكس"
طلعت قدّمتها في شكل بنت سمرا!
طلع حبة أصدقاء إنسان تسب وتلعن
عشان "هوليوود" دمرت الصورة
اللي كانت في خيالنا عن "كليوباترا".
رغم إن الصورة دي، هي أصلًا
اللي كانت زارعاها في دماغنا من الأول!
طيب، الناس دي لمّا تقول
إن "كليوباترا" كانت سودا،
وإن هما أصحاب الفضل
في الحضارة المصرية القديمة،
ومن ثَم، باقي حضارات العالم، هيستفيدوا إيه؟
هل إخواتنا الأفارقة بيقولوا كدا مثلًا
عشان هما عايزين ياخدوا مننا نسبة
على تذاكر المتحف المصري الجديد؟
هينصصوا معانا في الأهرامات مثلًا؟
يعني، لو أثبتوا وجهة نظرهم،
إيه اللي احنا ممكن نخسره؟
وإيه اللي هما ممكن يكسبوه؟
صديقي الإنسان، عشان نفهم
إيه هي "المركزية الأفريقية"
اللي بيقولوا عليها دي أو الـ"أفروسينتريزم"،
لازم الأول نفهم "المركزية الأوروبية".
ركّز معايا، صديقي الإنسان. ناخد شفطة...
ونرجع لموضوعنا.
الحضارات كلها، صديقي الإنسان،
من وجهة نظر الأوروبيين،
هي حضارة إنسانية واحدة،
لكنها مترتبة على شكل هرمي.
بتبدأ الحضارة دي
طفولتها عند الإنسان البدائي،
وبتنضج كل ما بتقرب من الإنسان الغربي الحديث،
اللي قاعد فوق على راس الهرم.
عشان نفهم قصدهم،
تعالى نرسم الحضارات بشكلها الهرمي دا،
زي ما هما كانوا متخيلينه.
الأوروبيين بيشوفوا جغرافيا العالم
من خلال الشكل الهرمي دا، صديقي الإنسان.
اللي بتلاقي فيه
قاعدة الهرم المجتمعات الأفريقية،
اللي الأوروبيين حكموا عليها
إنها مجتمعات بدائية لا بتعرف قراية ولا كتابة!
وفوق منها بشوية، الحضارات اللي جت بعدها
في "الشرق الأوسط" و"الشرق الأدنى"،
واللي على إيديهم،
اتطورت الكتابة والدين المنظّم للدولة،
زي الحضارة الفرعونية والعربية،
في نُص الهرم دا.
وعلى قمة الهرم بقى،
شافوا نفسهم واقفين كأسياد على العالم.
واللي دليل على سيادتهم دي
هي العلوم والتكنولوجيا اللي قدّموها للعالم.
عشان تبقى الحضارة الغربية، حسب كلامهم،
هي الحضارة الأعظم،
واللي جذور عَظَمتها دي جاية
من تاريخها اليوناني والروماني القديم،
وجاية من العَظَمة اللي عملوها زمان.
أينعم يعني، احنا في "أوروبا"،
عدّينا بفترات مظلمة في تاريخنا الوسيط،
لكننا برضه رجعنا نعمل عَظَمة تاني!
ثورات علمية وفتوحات عسكرية
وتجارة غطت العالم كله.
مش محتاج أقولّك، صديقي الإنسان،
إن النظرية الهرمية دي للتاريخ والجغرافيا،
 مليانة أفكار عنصرية أد إيه!
من ضمنها مثلًا، إن هما شافوا الأفارقة
من ضمن الشعوب الأقرب للإنسان البدائي،
يعني، "على حسب ادعائهم"،
جماجمهم شبه أسلافهم القرود.
صديقي الإنسان بقى طبعًا دلوقتي،
هيسيب العنصرية، ويقفش في الموضوع
اللي بيحب بيقفش فيه على طول!
ما قلتلك، على حسب ادعائهم يا عم،
وعملتلك بإيدي كدا!
صديقي الإنسان، أرجوك، عندي ليك طلبين،
الطلب الأول، ما تبقاش ضيّق،
يعني، الواحد ما بقاش عارف يتكلم كلمتين منك!
والطلب التاني، انت عارفه،
بطلبه منك دايمًا، ما تبجحش في الكلام!
طيب، من وجهة نظر المركزية الأوروبية
زي ما قلنا، الأفارقة، ذوي البشرة السمراء،
هما كائنات بدائية بالنسبة للأوروبيين.
طب بالنسبة للحضارات العربية و"الشرق الأوسط"،
اللي هما احنا يعني،
الناس اللي طوروا في الكتابة والدين
وحطوا بذرة للعلوم دُول،
"نُص الهرم يا أخي،
ما جابش سيرتي؟ ما قالش حاجة؟"
جاب سيرتك، صديقي الإنسان. ما تقلقش!
قالوا إن العرب دُول شعوب خيالها واسع.
حلو؟ حلو.
لكن فكرها ضيّق،
وعشان كدا هيفضلوا متعصبين. الله!
وإن الأوروبيين واقع عليهم عبء تنوير
الشعوب التانية اللي زينا كدا بعلمهم ومعرفتهم.
وخُد عندك من الإحَن دي
بقى كتير، صديقي الإنسان!
واللي هتلاقيلها أثر لحد النهاردة،
في أفكار "اليمين الأبيض المتطرف"!
المؤرخ الهندي "ديبيش شاكرابارتي"،
أستاذ التاريخ بجامعة "شيكاغو"،
بيقول في كتابه "أقلمة (أوروبا)"،
إن بسبب إن "أوروبا" طلقت جيوشها على العالم،
من أول القرن الـ16 لحد القرن الـ20،
واللي ما سابوش فيها بلد
غير لمّا استعمروها وكلوا وشربوا من خيرها،
بقت أي بلد ما تقدرش تفكر في التاريخ بشكل عام،
أو في تاريخها هي بشكل خاص،
غير لمّا تعدّي على تاريخ "أوروبا".
فاللي احنا بنقول عليه تاريخ عربي دا،
أو تاريخ هندي، أو حتى تاريخ تايواني،
ما نقدرش نتصوره أو نفكر فيه،
إلا لمّا نحطه في سياق تاريخ "أوروبا".
نظرًا لأن "أوروبا"
ما سابتش حد في حاله إلا لمّا طالته!
وعشان كدا "أوروبا"
بقت مربوطة بكل تواريخ العالم الجديد.
ما تقدرش تشوف تاريخك
غير لمّا تشوفه كجزء من تاريخ "أوروبا".
ما بقتش تقدر تبص لنفسك،
غير بعيون الأوروبيين.
وبناءً عليه، ما بقاش فيه تفكير في التاريخ،
غير عن طريق فكرة إن "أوروبا" هي الأصل
وهي مركز العالم.
وهي دي المركزية الأوروبية، صديقي الإنسان.
هنا بقى، نقدر نفهم المركزية الأفريقية
على إنها طريقة الأفارقة
للهروب من الرواية الأوروبية دي للتاريخ.
وعايزين يعملوا دا، عن طريق إن هما يتكلموا
عن الدور اللي قامت بيه الحضارات الأفريقية
زمان في صناعة التاريخ.
قبل بقى ما ييجي اليونانيين والرومان،
اللي الغرب النهاردة بيتعايقوا بيهم
وشايفين نفسهم أحفادهم.
الموضوع قد يبدو Attention،
ولكنه سعي لاعتراف العالم بيهم
بإنهم هما كمان كان ليهم دور
في التاريخ زيهم زي غيرهم،
واحد من أهم المساهمين
في حركة الـ"أفروسينتريزم" دي، صديقي الإنسان،
هو المؤرخ السنغالي "شيخ أنتا ديوب".
الراجل دا مش مؤرخ بس،
إنما عالم فيزيا وناشط سياسي، اتعلم في "فرنسا"،
ولمّا رجع، قام مأسسله حزبين تلاتة.
وألّف بقى كُتب كتير في الخمسينات والستينات
بيحاول يثبت فيها
بالتحليل التاريخي والـ"أركيولوجي"،
إن أصل الحضارات في قلب العالم،
بدأ في "أفريقيا"، جنوب الصحراء وغربها.
وإن الحضارة الفرعونية
كانت في الأصل حضارة زنجية
اللي بنوها مهاجرين أفارقة،
لكن مؤرخين "أوروبا"، أثناء سيطرتهم
على شعوب العالم، في زمن الاستعمار،
كتبوا التاريخ بقلم أبيض عنصري، حاولوا بيه
يمحوا أي أثر على تاريخ الشعوب السودا!
الله يرحمه "شيخ أنتا ديوب"، مات في 1986.
بعدها بسنة واحدة، صديقي الإنسان،
 نشر المؤرخ البريطاني "مارتن برنال"
كتاب "(أثينا) السوداء".
الراجل دا، صديقي الإنسان، كان بقاله 20 سنة
قاعد بيألف في كتاب "(أثينا) السوداء" دا،
وعاش باقي حياته بعد كدا
يرد على الناس اللي بينتقدوا كتابه!
قال في الكتاب دا إن أصل
الحضارة اليونانية القديمة كانت أفرو آسيوية،
وليها أصول أفريقية هي كمان.
وبعدين، "مارتن برنال" دا،
وهو بيحكي في الكتاب بتاعه،
جاب سيرة النظرية المنتشرة من القرن الـ18،
واللي بتقول إن أصل
الحضارة الإغريقية القديمة بتاعت "اليونان"
أصلها كان شوية مستوطنين أوروبيين بيض،
راحوا قعدوا في "اليونان"،
وهما اللي عملوا الحضارة دي.
فـ"مارتن" رفض النظرية دي، وشتمها كمان،
قال عليها "النموذج الآري"،
واتبنى فكرة تانية
بتقول إن الإغريق والرومان نفسهم
كانوا شايفين أصولهم
جاية من شرق وجنوب البحر المتوسط.
يعني، صديقي الإنسان، إذا كان المصريين القدماء
أصولهم أفريقية زي ما بيقولوا،
من جنوب الصحرا،
ولو الإغريق هما كمان أصولهم أفريقية،
يبقى كدا ثبت إن "أفريقيا" هي الأصل،
وعلى الأصل دوّر!
صديقي الإنسان،
فيه سؤال أعتقد إنه في بالك دلوقتي،
مع إنك ممكن ما تكونش واخد بالك منه.
هي الناس دي ليه أصلًا قاعدة تنكش بمنكاش
ورا أصل الحضارة والكلام دا؟
ما اللي عملها عملها وخلاص يا عم!
وواضح إن جدودنا زمان،
كل واحد فيهم كان عنده حاجة
ما بخلش بيها على الحضارة.
ما احنا عندنا نظرية تانية
بتقول برضه إن كلنا ولاد "آدم" و"حوا"،
وفكرتها حلوة والله، لو ناخد بالنا منها!
فليه لازم ندوّر على أصل الحضارة؟
المؤرخ وعالم السياسة البريطاني،
"تيموثي ميتشل"
بيقول إن واحدة من الحاجات الغريبة
في العالم بتاعنا النهاردة
إنك لو عايز تثبت إنك حديث وجديد
ومفرتك ومقطّع... بالموس،
فمن الضروري برضه تثبت إنك قديم.
وإن الأمم اللي عايزة تبان مواكبة للعصر
وتستحق مكانة بين شلّة الدوَل الحديثة
محتاجة إنها تخترع لنفسها
ماضي في التاريخ العالمي.
عارف، صديقي الإنسان، زي إيه؟
زي لمّا تشوف فيديو مثلًا
لـ"ماتش" كورة بين شوية أطفال،
وتلاقي في الفيديو دا، طفل بيرقّص الفريق كله
ومكتوب على الفيديو من برة،
إن الواد دا هو "ماثيو" ابن "ليونيل ميسي".
بتحس إنه،
"إيه دا؟ دا لو الواد دا ابن (ليونيل ميسي)
فدا معناه إن ربنا بعت (ميسي) جديد."
وتفرح جدًا.
وبعدين، تنزل تبص في التعليقات،
فتلاقي فيه ناس كاتبة إن الواد دا
مش ابن "ميسي" ولا حاجة،
وإنه طفل تاني شبهه، فتحس إنك زعلت.
طب انت زعلت ليه دلوقتي، صديقي الإنسان؟
غالبًا، لو زعلت، صديقي الإنسان، فانت زعلت
عشان الطفل اللي مستقبله مبشّر جدًا دا
ما كانش مستقبله مبشّر بالنسبالك بس
عشان الحاجات اللي هو قادر يعملها
بالكورة في سنه دا،
وإنما لأنك لمّا فكرت إن الواد دا ابن "ميسي"
كان عندك دليل على إن الجينات دي في الماضي
قدرت تعمل أسطورة،
وبالتالي، في المستقبل
ممكن تعمل أسطورة كمان.
عشان تثبت إنك تنفع تبقى الجديد،
لازم تثبت إنك قديم.
فاكر لمّا قلتلك في أول الحلقة إن "أوروبا"
شايفة إن تاريخها الروماني واليوناني
هو جذور وبشاير العَظَمة
اللي هما فيها النهاردة دُول؟
أهي النظرة دي اتربت في عقول الأوروبيين
في عصر النهضة
في القرن الـ15 والـ16،
في بداية الحضارة الغربية.
ولمّا "أوروبا" بدأت تغزو العالم،
باعت للعالم الحكاية دي.
والعالم اشتراها منها فعلًا.
بس العالم، بعد شوية بقى،
بقى عايز يقلّدها وينهض زيها هو كمان،
ويحكي عن جذور عَظَمته وحضارته
اللي سبقت الأوروبيين،
فظهرت في القرن الـ19 وبدايات القرن الـ20
حركات النهضة العربية والنهضة اليابانية وغيرها.
في الخمسينات بقى،
بعد خروج الاستعمار الأوروبي من "أفريقيا"،
"شيخ أنتا ديوب" دا
طرح فكرة النهضة الأفريقية دي،
قالّك، "لازم الشعوب الأفريقية تتغلب
على التحديات اللي بتواجه القارة
من نهب للثروات وحروب أهلية وفساد سياسي،
وتحقق تقدم ثقافي وعلمي واجتماعي،
زي اللي (أوروبا) عملته في نهضتها بالظبط."
وكان أول حد اتبنى الفكرة دي
تاني رئيس لـ"جنوب أفريقيا"،
راجل جه بعد "نيلسون مانديلّا"
على طول، صديقي الإنسان،
اسمه "تابو إيمبيكي".
واللي دعا لوقف هجرة العقول الأفريقية
لـ"أوروبا" و"أمريكا"
وقالّهم، "بس! بلدكم أولى بيكم."
وأول ما الراجل دا اتولى الرئاسة،
هوب، قام مأسس معهد أبحاث في العاصمة،
سمّاه "معهد دراسات النهضة الأفريقية"
للنهضة الأفريقية.
يعني كدا، صديقي الإنسان،
المركزية الأفريقية دي
هي محاولة إثبات "أفريقيا" لنفسها وللعالم
إنها تستحق النهضة في المستقبل،
بدليل إنها قدرت تعمل كدا في الماضي،
وكان عندها نهضة.
طب دلوقتي "أفريقيا" عشان تقول للعالم
إنها عندها نهضة، ما هي لازم تقدّم دليل.
ما انت مش هتيجي تقولّي، "أنا اللي عملت
الحضارة المصرية"، وشغل "اخطف واجري" دا!
لازم يبقى عندك دليل ودراسات وأبحاث
على أي حاجة بتقولها.
مش احنا عدّانا العيب كدا كعالم يعني؟!
لكن الأفارقة شايفين
إن لأ، العيب ما عدّاش العالم ولا حاجة!
قالّك، "لأن كل اللي احنا نعرفه
عن تاريخ (أفريقيا) دلوقتي
يا دوب بس عرفناه عن طريق
المثقفين الأمريكان السود اللي هما شوية صغيرين
وشوية الناس اللي من أصول أفريقية،
ومن الأبحاث والدراسات اللي عملها الأفارقة
اللي ربنا فتح عليهم من كام سنة،
وراحوا اتعلموا في الجامعات الأمريكية."
أو جاي من الدراسات
اللي اتعملت في الجامعات الأفريقية مؤخرًا،
بعد استقلالهم
من استعمار وحُكم النخبة البيضاء،
لمّا ربنا فتح عليهم وعملوا جامعات.
فبالنسبالهم بقى يقولّك إيه،
"ما بالك بقى لو بقى فيه دراسات
بتمويل حقيقي للبحث عن مستقبل (أفريقيا)،
كان زماننا وصلنا لإيه دلوقتي؟"
كل دا حصل في القرن الـ20
في دواير ضيقة ومحدودة.
لكن لمّا دخلنا القرن الـ21، انتشرت خطابات
بتقول إن القرن الجديد دا هيكون قرن أفريقي،
وإن "أفريقيا" هي المستقبل، إن شاء الله يعني.
والرؤية المتفائلة بـ"أفريقيا" دي
جاية من إنها قارة عندها موارد شابة،
عكس القارة العجوز، اللي هي "أوروبا".
الحقيقة، إن يمكن إحساس كتير من الأفارقة
بالتفاؤل ناحية مستقبل القارة يكون مُبرَّر.
لكن فيه تيار تاني من المفكرين الأفارقة،
زي "آشيل ميمبي"
أو اللي من أصول أفريقية مثلًا
زي "فرانك بي ويلدرسون التالت"...
متشائمين شويتين ناحية مستقبل "أفريقيا"
وأصحاب البشرة السمراء في كل مكان.
لدرجة إنهم اخترعولها كلمة تعبّر عنها،
التشاؤم الأفريقي، أو الـAfro-Pessimism.
التشاؤمية الأفريقية دي بتقول من الآخر كدا،
إن احنا كنا مستعبَدين،
وشكلنا كدا، لا مؤاخذة، هنفضل مستعبَدين.
تقولّهم، يا ليلة طين! ليه كدا يا جدعان؟!
يقولّك، "يا أخي، تعالى شوف
حجم الديون اللي على الدوَل الأفريقية.
دا الأفريقي فيهم خلاص، ما بقاش يتنفس
من كتر نصيبه في الدين العام!"
الديون الأفريقية اتضاعفت 5 مرات
في خلال الفترة ما بين سنة 2000 ونهاية 2022،
لحد ما وصلت لتريليون دولار.
وصندوق النقد الدولي بيقول
إن فيه 22 دولة أفريقية من أصل 55،
 مش قادرة تسدد ديونها.
أولها كانت "زامبيا" في 2020،
والسنة اللي فاتت "غانا"،
و"نيجيريا" جايز تحصّلهم في السكة!
لو بصيت على السود مثلًا
اللي من أصل أفريقي في "أمريكا"،
هتلاقيهم كل فترة يتقتل منهم واحد
في الشوارع الأمريكية على إيدين البوليس.
ولمّا السود يطلعوا يقولوا،
Black Lives Matter،
البيض يطلعوا يقولوا، All Lives Matter!
دا غير نقطة تانية مهمة جدًا، صديقي الإنسان.
وهي التفاوت العرقي في الثروة
بين البيض والسود.
يعني، مثلًا "أمريكا" ممكن تحسسك إن هي
So Fuckin' Large
لدرجة إن هما انتخبوا
رئيس أسود زي "أوباما" مثلًا،
لكن عمرك ما هتشوف راجل أعمال أسود
بحجم ثروة أد "جيف بيزوس" مثلًا
ولّا "إيلون ماسك".
"آه، عادي، ننتخبلكم رئيس أسود، وماله؟
كدا كدا، هيمشي بعد 4 سنين!
لكن هنعمل سياسات تانية
في التوظيف والعقارات،
نحرم بيها أجيال من السود
من فرصهم في الترقي الاجتماعي."
العنصرية موجودة فعلًا، صديقي الإنسان،
ما حدش أنكرها.
"ميمبي" بيقدّم أطروحة
في كتابه اللي هو اسمه "الوحشية"،
بيقول فيها إن التقدم
اللي العالم مر بيه من زمان لحد النهاردة،
ما ساعدش في تحرير الزنوج
من الوضع الصعب اللي هما فيه،
لكنه خلّى العالم كله يدخل مع بعضه
في حالة بيسميها "صيرورة زنجية".
يعني، كل الشعوب اللي كان بيتم استغلالها زمان
وضعهم ما بيتحسنش دلوقتي ولا حاجة،
وإنما بيتحول أكتر وأكتر لأنه يكون
نفس وضع الزنوج في أزمنة العبودية.
إننا نبقى كلنا بشر بنصنع القيمة،
لكن ما لناش أي قيمة!
صديقي الإنسان، كل دا بنقوله، عشان نفهم الأول
القارة دي حاسة بإيه وإيه شكوتها،
لكن احنا مش مهتمين نرد عليها.
لأن التاريخ اللي محتاجين نبص عليه،
ما هواش تاريخ عَظَمة وتفوق
كل قارة أو بلد لوحده،
قبل ما "أوروبا" تيجي تركب وتجيب جول،
وتتربع على قمة الهرم،
إنما تاريخ القهر والاستعباد
اللي جمعنا كلنا.
عشان هو دا التاريخ
اللي مرتبط بالأوضاع الصعبة
اللي العالم لسة عايشها
لحد النهاردة من فقر ونهب.
الإرث الاستعماري الأوروبي ما انتهاش
ومش هينتهي بالنعرات وأوهام النهضة المأمولة
عند الشعوب اللي بتحاول تقف على رجليها.
صديقي الإنسان، أنا مش جاي
أطلب تعاطفك مع أخوك الأفريقي.
بس في حالة إن انت متفائل
بمستقبل مشرق لـ"أفريقيا" ونهضتها،
هتفهم خطاب المركزية الأفريقية دا جاي منين.
مهو احنا برضه، صديقي الإنسان،
وقت نهضتنا العربية في القرن الـ19،
يعني، جربنا موضوع
"احنا كنا وهنبقى" دا قبل كدا!
بس كمان احنا عارفين
الكلام دا ودّانا على فين!
وأما بقى، في حالة إن انت متشائم
بمصير مظلم لـ"أفريقيا"،
فلازم تعرف إن الضلمة مش هتبقى هناك بس،
دا يمكن تعمّ علينا وعلى السامعين!
ولذلك، صديقي الإنسان، احنا هنتمنى
مستقبل مشرق لـ"أفريقيا"، إن شاء الله.
بنقولها بس يعني، لو اللي قاعد على يمينك،
لا مؤاخذة، ادّاكي بالقلم،
يعني، ما تلفّيش تدّي
اللي قاعد على شمالك بالقلم!
عشان اللعبة دي في الأساس هي لعبة
الأستاذ "رمضان مبروك أبو العلمين حمودة"،
لمّا قال، "كل واحد يلحس إيده كداهو،
ويدّي اللي جنبه على وشه!"
أمّال ندّي مين بالقلم، صديقي الإنسان؟
ما ندّيش حد! نبقى حلوين مع بعض.
"صلاح" يباصي لـ"ماني"
و"ماني" يباصي لـ"صلاح".
عشان مش هننفع نفسنا في الآخر،
غير لمّا نحط إيدينا في إيدين بعض.
يسألني صديقي الإنسان، يقولّي،
"أمّال احنا حاطين إيدينا فين دلوقتي؟!"
دا سؤال، أنا مش هرد عليه!
صديقي الإنسان، بخصوص موضوع
الـLike والـShare والـSubscribe
وتفعيل الجرس دا، واخد بالك؟
ناس كتير، بصراحة، قالتلي أقولّك عليه.
بس أنا قلتلهم لأ، أنا للي بيني
وبين صديقي الإنسان، أكبر من الكلام دا.
يلّا، صديقي الإنسان، خُد بالك من نفسك!
