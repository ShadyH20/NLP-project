صحيح، هي حاجة حلوة أوي،
بس مش للدرجادي!
"فلافيو" مين اللي قتل "الصفاقسي" في 2006؟!
ورحمة خالتي، كان "فلافيو"!
حتى بالأمارة حطها في "الجواشي"،
ما خلّاهوش يشوفها إلا غير في الأعالي!
يعني انت عارف اسم حارس "الصفاقسي"،
ومش عارف مين اللي حط الـ"جول"؟!
تراهن؟
- يا "رضا"!
- على فلوس الحاجة؟
أراهن.
انت ما جُعتش؟!
- "فطاطري العزبة"؟
- لأ، دا بيحط جبنة بيضا، "فطاطري القمُّور".
لأ، لأ، آخر مرة طلبت منه، جه بعد أسبوعين!
طب ما تشوفلنا كدا مين تاني!
"فطاطري الإخلاص"، "بيتزا (أشرف)"،
ما حلو "أشرف"!
"بيتزا (أشرف)" إيه؟! دا بح دا يا نجم!
دا اتشمّع بالشمع الأحمر واتحبس.
أيوة، أيوة، أيوة! أكيد عشان موضوع
الكبدة بتاعته في "المشكّل لحوم" دي!
هتلاقيه موّت حد ولّا حاجة.
لأ، بيقولوا كان بيحُط
لِبان مكان الجبنة، عشان تشِذّ!
أستغفر الله العظيم!
أيوة، تصدّق؟ دا اتقفل فعلًا!
بس بجد كدا مش غش أوي يعني،
فكّر فيها قانونيًا كدا.
انت عايز تحبسنا؟! قانونيًا إيه؟!
ياد ما هو ما عملش حاجة مضرة،
دا حط لبان يعني، مش حاجة!
يعني، انت مثلًا لو بدّلت
الحاجة اللي معاك بحنّة،
تبقى انت كدا عملت جريمة؟
أبقى اتفرجت بقى على فيلم "الكيف"
بتاع "كريم عبد العزيز".
مبدئيًا، هو أصلًا "محمود عبد العزيز".
تراهن؟
عَظَمة!
ألّا ما فيش حاجة في الكتب اللي انت بتقراها
تخلّينا نعمل خلطة زي دي ونعدّي؟
آه، وأحلق زلابطة،
وأعمل "دوجلاس"، وأسمّي نفسي "سعدنبيرج"!
انت بس عشان ما جربتش!
انت عايز أتلحس زيك، وأقول على "فلافيو"
هو اللي جاب "جول" في "الصفاقسي"؟
- ورحمة ستّي، "فلافيو"!
- برضه؟!
آه، تراهن؟
يا "رضا"!
تراهن.
بالأمارة، جابها بالزلابوكّة!
- هيطلع شكلك عرّة في الآخر!
- عيب عليك!
والله هيطلع شكلك عرّة!
راهن بس انت وما لكش دعوة.
هتشيل تمن الحاجة!
راهن!
أحلى تحية وأحلى مسا على صديقي الإنسان!
صديقي الإنسان،
عارف لمّا تبقى قاعد في شغلك عادي،
وبعدين مثلًا، يجيلك Task من المدير بتاعك،
فتبدأ تشتغل عليه،
وفي نُص ما انت شغال، تلاقي نفسك عِطِلت...
فتقول إيه بقى، تقول، "إما أفتح (جوجل)،
أدوّر ازاي أعمل المهمة دي."
لحد ما تلاقي موضوع يقولّك،
"كيف تؤدي المهمة في 6 خطوات."
تيجي تقراه، ما تفهمش مثلًا الخطوة التالتة،
فتقوم عامل عليها Search لوحدها،
فتلاقي فيديو،
يطلعلك فيه إعلان شنطة للـ"لابتوب" بتاعك،
فتفتح الموقع تتفرج على شنط الـ"لابتوبات"،
تلاقي الأسعار ولّعت،
تروح تعمل Search على الأسعار في حتت تانية،
وبعدين، تقارنها بأسعار زمان،
وتقعد تحسب بقى في التضخم وقيمة العُملة،
ما انت برضه واعي ومش عويل!
ولازم تروح تعمل تحقيق استقصائي
عن الموضوع اللي مأرّق تفكيرك
بقاله 30 ثانية دا!
وفي وسط ما انت بقى
بتعمل دراساتك الاستقصائية دي،
يجيلك رسالة على "واتس آب"،
فيها Sticker، "صباح الرضا والسرور"
من الست الوالدة في "جروب" العيلة،
فتقعد تدوّر انت كمان
على Sticker ترد بيه عليها.
أهو وانت بتدوّر بقى،
تقوم لاقي "جروب" أصحابك، حد بعت عليه "ميم"،
فتروح تـReact،
وبعدين تفكر هترد بأنهي "ميم" انت كمان،
فتجيلك فكرة "ميم"،
فتدخل موقع بيعمل "ميمز"
عشان تعمله بنفسك.
وبعدين، ثانية واحدة!
هو أنا إيه اللي جابني هنا أصلًا؟
طب بلاش دا، بذمتك، فيه كام Bookmark
شايلها عندك في الـBrowser
علشان تبص عليها بعدين؟
وكام Link من "جوجل درايف"
مجمّع عليه 50 "كورس" ببلاش،
وما بدأتش في ولا واحد فيهم لحد دلوقتي؟
طب كام "ليستة" كتب شُفتها،
ومش عارف لسة تبدأها منين؟
وكام "كورس" إنجليزي على الـ"يوتيوب"
قُلت هتذاكرهم، وبعدين كسّلت؟
كل مرة بتفتح فيها الإنترنت،
بتلاقي كمية رهيبة من المعلومات والمعارف،
اللي بتبقى عايز تقعد تستفيد منها،
لكن من كترها، ما بتبقاش عارف
تبدأها منين ولا تروح فين، ولا تهبب إيه!
وفي الآخر، ما بتعملش حاجة!
التوتر اللي بييجي للناس
من كتر المعلومات اللي بيتعرضولها دا،
بقى ظاهرة مشهورة جدًا النهاردة،
لدرجة إن هما طلعوله اسم،
اللي هو "قلق المعلومات".
أو الـInformation Anxiety.
أهو شوف، صديقي الإنسان، أد إيه المعلومات
قد تبدو حاجة جميلة جدًا وكلها فوايد،
لكن اتضح إن حتى المعلومات ممكن تجيبلك توتر،
يعني، تقريبًا من كُتر جمالها!
المصمم والكاتب "ريتشارد سول وورمان"،
في كتابه "قلق المعلومات"،
قال إن المصطلح دا بيعبّر عن القلق
اللي بييجي من الفجوة بين اللي احنا فاهمينه،
واللي احنا حاسين إننا مفروض نكون فاهمينه.
وقال كمان إن قلق المعلومات دا
ليه أشكال وألوان مختلفة،
منهم حاجة اسمها "الإغراق المعلوماتي"،
أو الـInformation Overload،
ودا اللي بيحصل لمّا بنتعرّض لحمل معلوماتي
أو كمية من المعلومات
أكبر من قدرتنا على الاستيعاب،
فنلاقي نفسنا مشتتين وتركيزنا متفرتك
بين 12 ألف حاجة في نفس الوقت!
أو عمّالين نتنقل بين معلومات كتير،
ما لهاش أي علاقة ببعض، في وقت قصير جدًا،
وكل حاجة بتشد انتباهنا.
والنتيجة مش بس إننا بنأدي شغلنا
ومهماتنا اليومية العادية أصلًا بجودة أقل،
لأ، دا احنا كمان بنفقد تمامًا قدرتنا
على إننا نقضّي الأوقات الجميلة
بتاعت السرحان والبحلقة في السقف
بمُخ مفسّي وبال مرتاح!
أو إننا نسيب نفسنا لأحلام اليقظة،
اللي هي رغم السخرية منها، كتير من الأبحاث
أثبتت إنها مهمة جدًا للتفكير الإبداعي.
دا غير إن الإغراق المعلوماتي
والتشتت اللي بيسببهولنا دا،
أكيد بيخلّينا نتخذ قرارات أسوأ أحيانًا،
وبالتالي، نتعرض لخسائر مادية ما لهاش لازمة،
والخساير دي الواقع اتحسبت قبل كدا،
وقدّرتها مؤسسة بحثية اسمها Base X سنة 2007،
إنها ممكن توصل
لـ650 مليار دولار سنويًا حوالين العالم.
وشوف الكلام دا في 2007،
تخيل دلوقتي بقوا كام؟
يعني أصلًا حجم المعلومات على النت كله
في 2010 كان تقريبًا 2 زيتابايت،
النهاردة، في 2023،
الرقم دا وصل لـ120 زيتابايت،
متوقع إنه يوصل في 2025
لأكتر من 180 زيتابايت.
طبعًا انت، صديقي الإنسان،
بتسأل نفسك دلوقتي، "هو إيه الزيتابايت دا؟
وهل ليه علاقة بالزبالايت؟!"
الزيتابايت دا يا سيدي،
اللي هو يعني مليار تيرابايت،
يعني، شايف انت الـ"هارد" الواحد تيرا دا،
لو عندك منه 120 مليار،
ممكن تنزّل الإنترنت كله عليه،
وتاخده معاك في الشغل، عشان لو النت فصل،
المشكلة بس إنك لو حطيت
الـ"هاردات" دي فوق بعض،
هتعمل 3 أبراج يوصّلوا لحد القمر!
صديقي الإنسان، انت متخيل؟
إيه كمية المعلومات دي أصلًا؟!
دي محتاجة كام عُمر
عشان نلم جزء صغير منها بس؟
بس عارف إيه المدهش فعلًا، صديقي الإنسان؟
إن الواحد مننا حاسس بموضوع الغرق المعلوماتي دا
من قبل النت بكتير، بكتير أوي كمان.
المؤرخة الأمريكية "آن بلير"،
بتقولّنا إننا لو رجعنا بالزمن
2300 سنة فاتوا على الأقل،
هنلاقي إنه "سِفر الجامعة"
من العهد القديم أو "التوراة"،
بيقول على لسان النبي "سليمان"،
وفي "روما" القديمة،
هتلاقي الفيلسوف الحاجّ "سينيكا الأكبر"
بيشتكي برضه من الغرق المعلوماتي،
وبيقول أد إيه إن الكتب الكتير
ممكن تروِش الواحد وتشتته.
ونفس الفكرة دي
موجودة برضه في التراث العربي والإسلامي،
فتلاقي المؤرخ "الخطيب البغدادي"
في القرن 11 مثلًا بيقول،
كل دا قبل ما يكون فيه
إنترنت ولا Applications،
ولا "يوتيوب" و"كورسيرا"
ولا كان فيه مطبعة حتى!
فتخيل بقى أمّال احنا نقول إيه!
المشكلة إن الموضوع مش ناوي يقف،
لأن إمكانيات أجهزة الكمبيوتر وقدراتها
على إن هي تخزّن وتنتج وتعالج المعلومات
بتزيد كل يوم بمعدّل أكبر من التاني،
والتطورات الرقمية دي ترتب عليها
تغييرات كبيرة في علاقتنا بالمعلومات،
ويمكن ما أكونش ببالغ لو قُلتلك
إن هي غيّرت مفهوم المعرفة نفسه أصلًا.
وأنا عايز ألفت نظرك هنا
لتغييرين اتنين بالتحديد، صديقي الإنسان،
أولًا، إننا بقينا نقيس المعلومات
لأول مرة في التاريخ بالكم والأرقام،
عشان كدا بقى قعدنا نقول التيرابايت والزيتابايت
والميجابايت والكلام بتاع الـ"سايبر" دا كله!
والتغيير التاني إن الإغراق المعلوماتي دا
بقى متعمم على كل الناس،
زمان، كانت النُخَب بس
هي اللي بتعاني من كتر الكتب،
إنما الناس العادية ما كانتش أصلًا بتشوف كتب
غير لمّا تروح الجامع مثلًا ولّا الكنيسة،
وكانت المعرفة، بالنسبالهم،
مجموعة من الحِكَم
الناس بتتناقلها شفهيًا كدا من جيل لجيل،
دلوقتي، البشر كلهم بلا استثناء بيتعرضوا
للزحمة الرهيبة دي من المعلومات والمعرفة،
وكلهم كمان مطالبين بتحصيلها،
وبالعكس، دا انت كمان بقيت بتتلام طول الوقت،
"مهو انت إيه حجّتك إنك ما تبقاش عارف
المعلومة الفلانية ولّا المعلومة العلّانية؟
مهو كل حاجة موجودة على النت!"
فانت أساسًا ما بقتش عارف تشوف إيه ولّا إيه.
هتقولّي، "طيب، إيه الحل؟ وإيه العمل؟
ازاي الواحد يشق طريقه في الشبكة العنكبوتية
من غير ما يغرق في المعلومات؟"
أنا هأحاول أجاوب معاك، صديقي الإنسان،
على السؤال دا،
بس هنطلع مع بعض رحلة فلسفية كدا، امسك كويس!
أظن إن الطريقة الوحيدة
اللي تخلّينا نتعامل مع الإغراق المعلوماتي دا
هي إننا نغيّر فكرتنا ومفهومنا عن المعرفة.
الفيلسوفين الفرنساويين،
"جيل دولوز" و"فليكس جاتاري"،
في كتابهم "ألف هضبة"،
بيقولولنا إن الفلسفة الغربية من بدايتها خالص،
رسّخت نموذج معيّن للمعرفة،
بيقولوا عليه "النموذج الشجري".
يطلع إيه بقى النموذج الشجري دا، صديقي الإنسان؟
النموذج الشجري دا
هو إنك تتعامل مع المعرفة باعتبارها شجرة كبيرة،
بتبدأ من جذر وبعدين تطلّع جذع وبعدين فروع،
فانت عشان تبقى فاهم الفروع دي،
بشكل كويس يعني،
وتقول إنك عارفها فعلًا،
لازم ترجع للجذور، وتفهمها هي كمان،
بمعنى إن المعرفة كلها مترابطة،
ولازم تتعلمها بترتيب معيّن،
ولو فيه حاجة في النُص واقعة منك،
تبقى مش عارف الموضوع
اللي انت فاكر إنك عارفه.
النموذج الشجري دا هو السبب
إننا فاكرين المعرفة لازم تمشي في مسار معيّن،
واضح ومحدد جدًا من الأصول للفروع،
وهو السبب برضه في إن المثقفين،
سواءً على التليفزيون أو على القهوة،
تلاقيهم بيقولولك، "إيه دا؟
انت ما قريتش الكتاب الفلاني؟ تبقى ما تعرفش!
ولو ما شُفتش الفيلم الفلاني
أو ما سمعتش المغنّي الفلاني، تبقى ضايع."
لأن، بالنسبالهم، دي الحاجات المؤسسة للمعرفة،
"بسم الله الرحمن الرحيم، معرفة"
واللي من غيرها، يبقى انت معرفتك سطحية،
أو عندك بس شوية قشور عن الموضوع.
بس "دولوز" و"جاتاري" بقى
جايين يدافعوا عن القشور دي.
هما جاييين يقولوا إن نظام المعرفة القديم
اللي هو من الجذر للفرع دا،
ما بقاش متناسب مع طبيعة المعرفة النهاردة،
وإنه بدل ما نفكر في المعرفة كأنها شجرة،
عايزين نفكر فيها كأنها "جذامير"،
دا اللي هي جمع "جذمور"!
والجذمور دا، صديقي الإنسان، اللي اسمه غريب دا
هو حاجة برضه من عالم النباتات،
النجيلة والعشب والحشائش والحاجات دي.
الجذامير دي بقى
بتكبر بطريقة مختلفة خالص عن الشجر،
مش بتمد جذورها في الأرض
وبعدين تكبر بشكل رأسي
عن طريق الجذع اللي بعد كدا بيطلّع فروع،
لأ، دي بتعمل حاجة تانية خالص،
وهي إنها بتمد سيقان تحت الأرض بشكل أفقي،
هي دي اللي علماء النباتات
بيقولوا عليها الجذامير.
ومن الجذامير دي
بتطلع أعشاب تانية جنب الأولانية،
يعني ببساطة شديدة،
بدل ما تكبر بالطول زي الشجرة،
بتكبر بالعرض وتنتشر
وتغطي الأرض بصورة عشوائية،
من غير جذع في المركز خالص
ومن غير نقطة بداية أو نهاية،
كل ما تقطع منها حتة،
تلاقيها طالعالك من حتة تانية،
وكل فروعها
قادرة على التشابك والاتصال ببعضها،
ومستحيل تقدر تحدد هتكبر في أنهي اتجاه،
لأنها مش ماشية في مسار مُحدّد.
هتقولّي، "واحنا إيه اللي جابنا
للعشب والشجر والجذامير والكلام الفاضي دا؟!
يعني انت قصدك يعني
إن الحل في موضوع الإغراق المعلوماتي
إن بدل ما أقرا كتب، أروح أشتغل في مشتل؟!"
لأ، مش قصدي كدا خالص، صديقي الإنسان،
"دولوز" و"جاتاري" بيقولولنا
إنه في عالم المعرفة والمعلومات الحالي
اللي احنا عايشين فيه،
انت المفروض تتخلّى
عن فكرة المعرفة الشجرية دي،
وتعرف وتتقبل نظام المعرفة الجذموري دا،
إن كل واحد فينا
ممكن يبدأ من نقطة غير التاني،
ويتحرك في مسار غير التاني،
وتبقى معرفتي، زيها زي النجيلة كدا،
مغطية جزء من الأرض ما لهوش علاقة
بالجزء اللي انت معرفتك بتغطيه،
وكل واحد فينا بيتحرك في طريق مختلف
حسب تجربته هو الشخصية والذاتية،
إنما مش كلنا بنحاول نمشي
على مسار محدد من قبل كدا،
راسمينه ناس ما لهومش علاقة
بتجاربنا الشخصية ومش فاهمينها.
ودا معناه إنت بدال ما تبقى قاعد حاسس بالذنب
إنك مش بتقرا قايمة أهم 10 كتب
غيّروا تاريخ "الشرق الأوسط"،
تبقى فاهم إنه أصلًا ما فيش أهم 10 كتب،
لأنه فيه مسارات معرفية كتير
بعدد البشر نفسهم.
والكلام دا مش مقصود خالص إنه الجهل حلو،
"دولوز" و"جاتاري" ما يقصدوش كدا خالص،
دا هما أصلًا كانوا وحوش ثقافة،
بس اللي يقصدوه إن ما فيش ترتيب معيّن صح،
أو مجموعة معيّنة من الكتب والمعلومات،
اللي لو انت فوّتتها، يبقى انت كدا جاهل،
لأنك في الوقت اللي بتفوّتها فيه،
انت برضه بتعرف وبتتعلم حاجات تانية،
ليها علاقة بمسارك انت الشخصي جدًا في المعرفة.
"دولوز" و"جاتاري" كانوا مهتمين جدًا
يبرهنوا على فكرتهم دي،
لدرجة إنهم بيقولوا في مقدّمة الكتاب بتاعهم،
إنك مش لازم أصلًا تقراه من الجلدة للجلدة،
لأ، دا انت ممكن تفتحه
على أي جزء من النُص وتقرا،
وممكن تقراه بأي ترتيب
وهيفضل شغّال معاك برضه،
لأنهم مش كاتبينه بحيث تبقى كل معلومة فيه
مبنية على المعلومة اللي قبلها،
لأنه دا نظام المعرفة أصلًا
اللي هما بينتقدوه.
والحقيقة، إنك لو بصيت على التاريخ شوية كدا،
هتلاقي إن موضوع المعرفة الجذمورية دا
مش جديد أوي برضه،
بالعكس، دا كان موجود
من أول ما الإنسان عرف الكتابة أساسًا،
خصوصًا لمّا تبص
على أول أشكال الموسوعات أو المعاجم،
اللي المعلومات فيها
بتكون متقسّمة بحسب الموضوع،
فانت مش بتقراها بشكل شجري من الجلدة للجلدة،
وإنما بتقراها بشكل جذموري،
بأي ترتيب وفي أي اتجاه، تستفيد برضه عادي.
والحقيقة إن النمط دا من الكتابة
مش مقتصر خالص على الموسوعات والمعاجم،
دا في تاريخ الأدب العربي بالتحديد
بنقابله كتير جدًا،
لأنه كتير من كتب التراث العربي مثلًا،
بيكون مجموعة ضخمة جدًا
من الروايات والمأثورات
اللي مش هيفرق أوي
لو قريتها من الأول للآخر،
لأنها مش مبنية فوق بعضها طوبة فوق طوبة كدا،
وإنما مرصوصة جنب بعض،
كأنك بتقلّب في "كتالوج"
للقصص والحكايات والمرويات،
لكن نظام الكتابة والمعرفة الغربي
اللي هو النظام الشجري دا
اللي بيعتمد على تأسيس كل معلومة
على معلومة تانية أشمل منها،
اللي ممكن يكون بدأ أيام "أرسطو"،
وبعدها، اترسخ جدًا مع الثورة الصناعية،
وتقسيمها للعمل والوظايف
اللي اترتب عليه برضه تقسيم واضح للمعرفة،
فبقت العلوم الحديثة كلها
شغال بنظام الأصول والفروع دا،
لكن ممكن نكون في العصر دا بالذات
بتاع الإنترنت وفيضان المعلومات دا،
محتاجين نتعلم من العلماء القدام،
اللي كانوا بيشوفوا المعرفة والمعلومات
بصورة تانية خالص، غير صورة الشجرة،
ودا معناه إننا محتاجين نكسب شوية مهارات،
ممكن تفيدنا جدًا في التعامل مع الوضع دا،
عشان ما نغرقش في زحمة المعلومات.
أول المهارات دي إننا نقدر
نشبّك المعلومات اللي بنحصّلها ببعض،
ومهما كانت العلاقة بينها بعيدة،
فاحنا محتاجين نلاقي وصلة توصلّهم ببعض
ونكوّن بيهم صورة كبيرة،
لأن هو دا اللي بيخلّي
المعلومات معرفة فعلًا، وليها علاقة بحياتنا،
مش مجرد ملاحظات ونوادر عشوائية.
عشان كدا،
يُحكى عن الإمام "الشافعي" إنه كان بيقول،
ودا ياخدنا بقى للمهارة التانية،
وهي إننا نتخلّص من إغراء التركيز على الكم.
يعني بيقولّك إن الواقع الرقمي دا،
ما اسمهوش رقمي كدا من فراغ،
لكن لأنه بيحوّل المعلومات
لوحدات ممكن نعدّها،
وبيغرينا إننا نجمّع منها أكبر عدد ممكن،
كأنها عُملة ممكن نحوّشها.
بس الحقيقة، إنه مش مهم خالص يكون تركيزك
على عدد الكتب اللي قريتها
وحطيتها على "جودريدز" مثلًا،
أو عدد الـ"كورسات"
اللي انت خدتها على "كورسيرا"،
أو عدد الحلقات اللي بعملهالك في الأسبوع،
لكن المهم فعلًا هو جودة المعلومات دي،
وإن يكون ليها علاقة
بالمسار المعرفي الخاص بيك،
واللي أكيد بيختلف عن مسارات الناس التانية.
ودا يقوم واخدنا بقى للمهارة التالتة،
اللي هي التفكير النقدي، صديقي الإنسان.
التفكير النقدي دا،
مش معناه التفكير في الفلوس، صديقي الإنسان،
وإنما إنك تدرب عقلك على إنه يكون ناقد
لكل اللي بيسمعه وبيتلقّاه،
ويبقى عندك القُدرة أصلًا إنك تتحقق
من صحة المعلومات اللي بتقابلك كل يوم،
لأنه كتير من المعلومات
اللي بتقابلها على الإنترنت،
ممكن تبقى أي كلام والسلام.
وأخيرًا بقى، فالمهارة الرابعة
مرتبطة جدًا بالتفكير النقدي برضه،
وبيسميها أستاذ التربية الأمريكي "سام واينبرج"،
"مهارة التجاهل النقدي"
أو الـCritical Ignoring،
وهي إنك تتعلم "تفلتر" المعلومات اللي جايالك
وتتجاهل الجزء اللي مش موثوق فيه،
أو مش مهم، أو هيستنزف وقتك
ومش هيضيفلك أي قيمة حقيقية،
وما تركزش مع المعلومات
اللي مش داخلة في نطاق اهتمامك أصلًا،
أو ليها علاقة برضه
بمسارك المعرفي اللي اتكلمنا عنه،
لأن اللي بيحصلنا في عصر الإنترنت
إن وفرة المعلومات دي
بتسبب عندنا نهم شديد في معرفة أي حاجة،
بغض النظر هي إيه وتستاهل أو ما تستاهلش!
والحقيقة، إن مخ الإنسان أصلًا
اتطور مع مرور الزمن
عشان يعمل كدا فعلًا بشكل تلقائي.
مخك، صديقي الإنسان، اتطور على إنه
يتجاهل حاجات، ويركّز مع حاجات تانية،
عشان يخلّيك قادر تركّز
على المعلومات المهمة بس.
وزي ما المخ بيساعدنا كدا، صديقي الإنسان،
احنا كمان محتاجين نساعده شوية برضه،
لأنه بيتعرض لتشتيت
ما أظنش إن هو شاف زيه قبل كدا،
غلبان المخ دا والله! تاعبينه معانا!
حلو أوي لحد كدا؟
الـ4 مهارات دُول ممكن يساعدونا فعلًا
ما نتعبش أو نُستنزف
من سيل المعلومات اللي بنتعرضله،
لكن كمان ممكن يودّونا
في حتة خطيرة شوية، صديقي الإنسان،
وهي إنه لو كل واحد برضه فينا
ركّز على مساره المعرفي الذاتي،
اللي مش شبه مسار أي حد تاني،
زي ما كنا بنقول،
ممكن كل واحد فينا
يبقى عايش في جزيرة معزولة، أو فقاعة لوحده،
ودي أكيد حاجة خطيرة
قد تمنع التواصل وتدمّر الحوار.
عشان كدا، هنا مهم برضه
إن الإنسان زي ما بيتعلم إن هو يخلق مساره
ويتجاهل المعلومات اللي ما تهمهوش،
يكون منفتح على مسارات الناس التانية،
وعنده استعداد يسمعها ويتحاور معاها،
ولمّا تبقى بتتناقش مع حد في السينما مثلًا،
وتلاقيه ما شافش جميع روائع
المخرج القدير "أندريه تاركوفسكي"،
مش لازم يكون دا معناه إنه جاهل،
لأنه برضه ممكن جوا مساره المعرفي الخاص بيه
يكون عنده حاجات مفيدة يقولها، ونتعلم منها.
وبكدا، تكون قدرت تعوم في سيل المعلومات دا،
من غير ما تغرق،
وفي نفس الوقت، هتلاقي في كل شخص تاني
فرصة لأنك تشوف الدنيا بطريقة جديدة.
والله العظيم، ربح البيع!
يلّا، صديقي الإنسان،
روح كمّل سباحة في مسارك المعرفي،
ولو حسيت إن الحلقة دي
تقاطعت مع مسارك دا بأي شكل،
ابقى اديها واحدة Share كدا،
يمكن تتقاطع مع مسار حد تاني ولّا حاجة!
يلّا، Nighty Nighty.
