حبيبي يا جدّي، الله يرحمك يا رب.
الله يرحمه، عمره ما قفل بابه
في وش حد من الجيران.
- أه والله.
- أه والله.
اتفضل يا حاج "شلبي"، اتفضل.
بيتك ومطرحك.
بسم الله الرحمن الرحيم!
اللهم جنّبنا الشيطان
وجنّب الشيطان ما رزقتنا.
فيه إيه يا عم "شلبي"؟
هي ليلة دُخلتك؟
دا انت داخل شقة راجل ميت!
لا مؤاخذة يا "محمد" يا ابني.
يا رب يا ساتر!
اتفضل يا عم "شلبي"، اتفضل.
يا رب يا ساتر!
نوّرت يا "محمد".
جدك كان طول عمره
بابه مفتوح للكل، آه والله.
بنورك يا حاج والله، الله يرحمه.
لمّا كلمتني،
كنت فاكرك جاي تخلّص معايا في الشقة.
مش جاي بشنطتك!
هو أنا يعني جاي أحتلها؟ ما هي شقة جدّي.
أنا ما قُلتش حاجة يا ابني ولا مؤاخذة
بس شابّ زيك في بداية حياته،
هيعوز إيه من شقة زي دي؟
يعيش فيها... يشتغل فيها.
هو انت، ولا مؤاخذة، بتشتغل إيه؟
والله أنا بعمل فيديوهات كدا على "اليوتيوب"
عن الفلسفة وعلم الاجتماع.
يوتيوبر يعني.
عمومًا، نورت يا حبيبي.
أسيبك ترتاح بقى.
طب خُد الباب في إيدك بقى يا عم "شلبي".
يا ابني باب الشقة بايظ من زمان.
آه! أتاريك عمال تقول لي
عمره ما قفل بابه في وش حد!
- طب إيه؟
- طب إيه يا حبيبي؟
هانسيبه بابليك كدا؟ مش تشوف حد يصلّحه؟
آخر نجار جبته لجدك طلب 500 جنيه.
بس أصل يعني المبلغ دا...
بس كدا. طالما عملت كدة
يبقى ما عندكش حاجة يتخاف عليها تتسرق.
سلام عليكم.
طب خُد الباب في إيدك يا عم "شلبي".
هو غلط فيا ولا إيه؟
يا حبيبي يا جدّي!
صديقي الإنسان...
من يومين، عدّى عليا شابّ بلدياتي
ما شاء الله! تنسيقه جاب طب القاهرة.
ولسة جايب غياراته،
وجاي "القاهرة" وراغب يستقر فيها.
الواد، ما يتخيرش عنك كدا، صديقي الإنسان،
حاجة في منتهى الأدب والديا...
والدماثة. واخدك بالك؟
بعتبره واحد من أكتر عشرة
محدودين الذكاء في العالم!
ما شاء الله، حاجة تفرح وتشرّف!
كل رجالة البلد نفسها فيه لبناتها!
لكن هو الواد زي القرع، مادد لبرّة شوية.
عجبته زميلته في الجامعة،
لكن لمّا حاول يتقرب منها،
بيقول لي قامت مقمّطة.
قلتله يعني إيه قامت مقمّطة يعني؟
قال لي يعني قامت...
قلت له...
أنا فهمت الأولى لما هفهم التانية؟
قال يعني بصراحة البت رفضتني.
وهو بيحكيلي...
افتكرت جملة كدا كنت قريتها
للشاعر الإيطالي "تشيزاري بافيزي"
زمان، في يومياته
كان بيقول فيها، إننا اتعودنا
لمّا يجيلنا شابّ ابن حلال
في بداية العشرينات بيشتكي من النحس،
نقول له: ولا يهمك، استحمل.
معلش، بُكرة هتفتكر المواقف دي وتضحك عليها.
في حين إن الإجابة الصادقة، الحقيقية،
إن الأمر نفسه هيتكرر معاه
مرتين، وأربعة، وعشرة.
لأنك لو كنت عُرضة لنوع مُعيّن من المصايب
فمن المُحتّم
إن النوع دا نفسه هيحصل مرة تانية.
مش هتبقى آخر مرة تترفض.
لما تعدّي بمشكلة مُعيّنة في بداية حياتك
ممكن دا يبقى مؤشر
إنك عُرضة للنوع دا من المشاكل في حياتك.
بِنية حياتك وتركيبتك
هتخليك عُرضة باستمرار للمفاجآت البايخة دي.
بصراحة، أنا قررت في النهاية أقول له برضه
إن بُكرة هيبقى أحسن وولا يهمك
وبُكرة هتفتكر المواقف دي وتضحك عليها.
أصل، حُط نفسك مكاني
يعني تخيّل، أقول له "بافيزي"
والبِنية الأصلية لحياتك؟
بقول لك من أكتر عشرة
محدودين الذكاء في العالم!
سن العشرينات هو السن
اللي الناس المفروض بتشوفك فيه
في عز صحتك ونشاطك.
لكن الجانب التاني،
اللي الناس ما بتركزش معاه،
هو إن السن دا غالبًا، هتعيش فيه
على مستوى المشاعر والعواطف والقلق
أسوأ مراحل عُمرك.
هو سن المشاعر السلبية.
اللي مش هتبدأ تتظبط
إلّا على آخر التلاتينات.
ودا بحسب دراسة
عرضتها "هارفارد بزنس ريفيو"
الصادرة عن دار النشر
التابعة لكلية "هارفارد" للأعمال.
في سن العشرينات، هتبدأ تكتشف
الهيراركية الأصلية القاسية بتاعت العالم.
وإن حياتك بيحكمها القالب اللي انت محطوط
جواه مُسبقًا، أكتر من اللي انت بتعمله.
يعني بشكل أبسط، هتبدأ تكتشف
حقائق مُجرّدة شديدة القسوة.
زي مثلًا، إنك لازم تروح شغل ما بتحبوش
وتصطبح بوشوش عكرة.
في حين صاحبك، اللي كان معاك في ثانوي،
أبوه عمل له مشروع بلاي ستيشن،
وانت أبوك رافض يدّيك حتى فلوس كورس الإنجليزي.
يعني هتبدأ تكتشف مثلًا،
إن صاحبك اللي كان في مدارس أجنبي
وجامعة من أم 3 حروف،
وبتقعد معاه على القهوة، بقى شغّال في
شركة أجنبية من اللي هما بيقبّضوا بالدولار دول،
وبيتصور كل يوم في "جولدز" جيم
وعلى الـ"إنستا"، وخاربها كل أسبوع في الساحل.
وانت، أنضف صورة ليك، كانت في فرح
أساسًا شاحت فيه البدلة من صاحبك دا.
دا غير صاحبك التاني بقى،
اللي هو جسمه بيحرق بسرعة دا،
اللي بياكل كل يوم كفتة وطرب، واخد بالك؟
وانت، لو كلت كيسين شيبسي، كرشك بيجري قدامك.
في الحقيقة،
فيه معادلة اقتصادية منيّلة، صديقي الإنسان،
يؤسفني أبلغك بيها.
بتقدر توصفلك السواد،
اللي غالبًا هتحس بيه في سن العشرينات،
من الناحية المادية تحديدًا.
المعادلة دي بتقول لك إن R أكبر من G.
ودي نظرية "توماس بيكيتي"،
المفكر الفرنسي، وأستاذ مدرسة "باريس" للاقتصاد.
اللي معناها، إنه في النظام الاقتصادي
اللي العالم عايش فيه حاليًا،
دايمًا العوايد على راس المال الموجود
بتكون أكبر من النمو في الاقتصاد.
وبتبسيط مُخِلّ، معناها إن اللي ورث راس مال
هيحقق عوايد أكتر
من اللي بيشتغل 12 ساعة في اليوم،
وبياخد كل الكورسات
اللي ممكن تتخيلها في الدنيا.
بمعنى أدَقّ،
هيفضل دايمًا اللي بيتجوز واحدة أبوها غني،
قادر يحصل على فوايد أكبر بكتير
من اللي قاعد ينحت في الصخر.
ففي سن العشرينات،
بتبدأ تكتشف ازاي الحياة عنيفة،
وليس كل ما يتمناه المرء يدركه.
والمسألة، مش بس إنك تعمل الصح،
وإنما فيه ظروف مُسبقة بتتحكم
في تحديد مصيرك أكتر بكتير من اللي انت بتعمله.
ودا اكتشاف سوداوي مخيف.
خصوصًا، إنه في العشرينات،
انت ما بيبقاش عندك أي مصادر قوة تانية
غير ظروفك المبدئية
اللي انت جيت بيها الدنيا.
بتبقى لسة ما أصقلتش مهاراتك ولا لسة عندك
خبرات كافية للتعامل مع نفسك والحياة،
ولا حتى كوّنت شبكة علاقاتك وأصدقائك،
اللي بيدّولك الأمان النفسي نسبيًا.
يزيد ويغطي بقى،
إنك بما إنك عايش في عصر الرأسمالية،
فوانت في عز كل التوهان النفسي
والصدمات دي من الحياة،
هتلاقي العالم كله بيدفعك
إنك تنتج تنتج تنتج وتتعلم بلا تتوقف.
وكل حاجة حواليك بتخوّفك من المستقبل
وتقول إنك لو ما أنتجتش وتقدمت وصارعت
هتيجي على سن الـ40 مثلًا، تلاقي نفسك
اتهزمت تمامًا في الحياة وفاشل في نظر الآخرين،
ومش هتلاقي حتى تمن علاجك.
الرأسمالية بتقايضك،
مقايضة دمها خفيف بصراحة!
تخيّل مقايضة بتقدّم فيها أجمل سنين عُمرك
مقابل موتة كريمة.
لأ، بايخة برضه حبّتين!
خلّيني بقى،
أسوِّدها في وشك أكتر، صديقي الإنسان،
الرأسمالية حتى ابتدت
تلحس كلامها في القصة دي،
لأنه بحسب المنتدى الاقتصادي العالمي،
ففي الـ30 سنة الجايين دول
هتوصل الفجوة في العالم
ما بين المدّخرات بتاعت التقاعد
واحتياجات دخل الناس وقت التقاعد
لـ400 تريليون دولار.
يعني حوالي 5 أضعاف حجم الاقتصاد العالمي.
يعني حتى قصة الموتة الكريمة
مقابل الشقى في العشرينات دي، ما بقتش مضمونة.
أزمة العشرينات، صديقي الإنسان،
أو أزمة رُبع العمر، زي ما بيسميها علماء النفس،
بيصاحبها الشعور المُكثّف
بالخوف والوحدة والضياع والقلق من المستقبل.
في دراسة،
عملها موقع التواصل المهني "لينكد إن"،
إن سنة 2017، اكتشفوا يا حبيب أخوك،
بعد ما جمعوا بيانات
من آلاف الشباب من سن 25 لحد 33،
إن 75% من الناس في السن دا
عانوا من أزمة رُبع العمر دي.
أزمة ربع العمر دي، صديقي الإنسان،
هي واحدة من تجليات الحضارة الحديثة.
يعني أبو جدّي مثلًا، الله يرحمه،
وهو عنده عشرين سنة، كان مخلّف أورطة عيال
وعلى ما أعتقد، الله يرحمه يعني،
ما كانش عنده طموحات ياخد كورسات
في كيفية إحياء اللغات الميتة،
ولا كان بيدوّر على إجابة لسؤال
يا ترى هيبقى فين بعد 5 سنين!
ولا كان بيفكر يحوّش عشان ياخد جدتي
ويروحوا يعملوا "سكاي دايفينج" مثلًا.
هو عارف إنه هو هيعمل
اللي عمله أجداده وأصحابهم لآلاف السنين،
هينزل يعزق الغيط ويلم المحصول
ويستّر بناته، ويحج إذا استطاع إليه سبيلًا.
على سن الـ40، هيكون جاتله ذبحة صدرية،
وشكرًا على كدا، طريق السلامة انت.
وهنروح بعيد ليه، صديقي الإنسان؟
أبوك، الله يدّيله الصحة
لو هو كبير شوية، فهو لحق
لمّا كان بيتخرج في العشرينات، ملك،
مستني جواب القوة العاملة
بعد ما دخل الكلية اللي هو عايزها،
لأنه كان من جيل التحسين، اللي هما ساعتها
كانوا بيقعدوا يعيدوا الثانوية العامة دي
لحد ما يجيبوا المجموع اللي على مزاجهم.
وبعد ما يتخرج، بيقعد يتأمر بقى، لحد ما يلاقي
بنت الحلال اللي هيعيش معاها العمر كله.
لا فيه Dates بقى ولا Morning text
ولا Punch Lines يتعلمها عشان يقولها على "تندر"،
ولا فتح مواضيع ولا عروق في إيده
ولا الفرهدة دي كلها.
خلّينا نرجع تاني للاقتصاد،
عشان نفهم القصة اللي احنا عايشينها دي.
العالم دا، عبارة عن ناس مداينة
وناس، لا مؤاخذة، متداينة.
العالم في السبعينات كان جنة
بالنسبة للناس المتداينة، اللي هما زي أبويا وأبوك،
ما برضه، صديقي الإنسان،
يعني، نُعتبر من ولاد المتداينة.
حتى لو هما مش مديونين بجد
فهما من الشريحة اللي بيقع عليها الخير
لما الخير يُعمّ على المديونين، فاهم قصدي؟
جنة للناس المديونة،
معناها مساواة أكتر بين الناس،
والديون بتقل قيمتها الحقيقية، ومفيش بطالة،
المهم، راحت الناس الداينة
عملوا ثورة على الكلام دا في أواخر السبعينات،
وغيّروا النظام الاقتصادي في أغلب دول العالم.
ومن التسعينات وانت طالع،
الناس ولاد المتداينة،
اللي زيي وزيك، بقت متداينة جدًا،
بطالة بقى ولا مساواة،
وناس أغنيا بتزيد غنى وناس فقرا بتزيد فقر، وهكذا.
ودا يديك فكرة ليه عشريناتك
مش هتبقى زي عشرينات أبوك
ودي، باختصار،
نظرية عالم الاقتصاد السياسي، "مارك بليث".
خُد التقيلة بقى يا "تتح"!
انت بيولوجيًا، وسط كل التقلبات
والضغوط اللي جيالك من برّة دي
وانت في العشرينات بتبقى دماغك
لسة ما اتطورتش بالشكل الكافي
للتعامل مع كل ضغوط حياتك دي بحكمة كافية.
بمعنى إنك بتبقى لسة مش قادر تاخد
أكتر قرارات حكيمة في حياتك لأسباب بيولوجية،
زي اللي بتقدر تاخدها وانت في التلاتينات.
بحسب دراسات "بياتريز لونا"،
أستاذة الطب النفسي في جامعة "بيتسبرج"،
فكل ما بتقرب من تلاتيناتك بيبقى عندك في دماغك
جسور قوية أكتر من الأنسجة العصبية
اللي بتربط ما بين المراكز العاطفية
وبتسلّك الطريق بينها
وبين المراكز الحركية في قشرة الفص الجبهي.
والمنطقة دي، يا معلِّم، في دماغك
هي اللي بتتحكم
في تهدئة العواطف والانفعالات الجياشة.
فحُط في دماغك إنك لسة أصلًا
مش جاهز بيولوجيًا تمامًا
إنك توصل لأكتر نسخة حكيمة منك في العشرينات.
كل ما تكبر،
كل ما عواطفك وانفعالاتك هتبقى أهدا.
وهتخلّي تصرفاتك أعقل.
لكن دلوقتي كل دا، زائد الضغوط
اللي بيمارسها عليك المجتمع في السن دا،
إنك، لا مؤاخذة يعني، يبقى عندك شقة
وتنجح مع الجنس الآخر وتنجح في شغلك
وتبقى هادي وبتلعب رياضة وتصحى بدري
وكل الحاجات دي جنب بعض،
هتلاقي إن حجم الضغوط
اللي انت بتكون تحتها في العشرينات،
لا مؤاخذة، سهل تتهرس تحتها.
هو الحقيقة، مش بس دماغك
هي اللي بتبقى ما اتطورتش لوحدها،
انت كمان، لا مؤاخذة، في أول العشرينات
بيبقى شكلك عجيب كدا!
يعني، لا انت منك شكلك طفل، فالناس تعطف عليك
ولا انت منك شكلك راجل مكتمل الرجولة،
فالناس تهابك وتقدّرك،
بتبقى، بصراحة، حاجة مالهاش معالم كدا.
فاللي بيحصل، إن المجتمع بيبدأ
يطالبك بمهام كتير جدًا باعتبارك راجل،
وفي نفس الوقت، بيعاملك كأنك عيِّل.
الله! طبعًا، صديقي الإنسان، أنا فاهم
إنه فيه عيال بيبقى عندها 19 سنة
وشكلهم ولا الـ"أندرتيكر"،
بس مع احترامي ليك، غالبًا، انت مش واحد منهم.
ما انت لو كنت واحد منهم
ما كنتش هتقعد تسمعني.
يعني، كان زمانك هيبقى عندك حاجة
أهم تعملها، واخد بالك؟
موضوع شكلك،
اللي هو لا شكل راجل ولا هو شكل عيّل دا
بيبقى ليه تأثيرات أعمق.
يعني من ناحية مثلًا،
بيأثّر على فرصك العاطفية.
يعني، البنات اللي أدّك مثلًا هيبقوا بيشوفوا
الشباب الأكبر منك إنترستنج أكتر منك.
مش بس عشان شكلهم،
كمان عشان هيكون عندهم شغل وعندهم كارير،
ما هو أكبر منك، صديقي الإنسان.
إنما بقى البنات اللي أصغر،
فدي تبقى بيدوفيليا بصراحة يعني،
صديقي الإنسان ما يعملش كدا في بنات الناس.
فالجفاف العاطفي دا ممكن يدخلك
في دوامات حادة من الوحدة والاكتئاب
في بداية العشرينات.
ومن ناحية تانية، بيبقى المجتمع
قاعد حواليك بيحاسبك حساب الملكين،
على فكرة بقى، إلى أي مدى انت ناجح عاطفيًا.
والناحيتين دول، بيبقوا عاملين
زي المطرقة، ولا مؤاخذة، السندان،
قاعدين بيخبطوك عشان يدخلوك
في حالة صعبة من الشعور بالاغتراب.
غريب عن نفسك، فمش عارف هو انت إيه بالظبط!
عيّل لسة كان بيلعب من كام سنة
ثبّت صنم مع أصحابه،
ولّا راجل، المجتمع بيعمل له كشف حساب عسير،
وبيراقبه مراقبة الجمهور المحايد
اللي مستني يشوف دا هيكسب ولا هيخسر.
وغريب عن أحلامك اللي حاسسها بتبعد مش بتقرب.
طب بعيدًا عن المشاكل
اللي بتحصل لك من برّة دي،
فيه جانب تاني، وهي المشاكل
اللي بتتفجر جواك في سن العشرينات.
عشان نشوف أساسها، محتاجين نرجع لورا شوية.
اتفضل، مدِّد على الشيزلونج، صديقي الإنسان
ما تتكسفش، افتكر،
أبوك وهو بيقول لك أول مرة
قوم ذاكر، بطّل تلعب بلاي ستيشن
عشان ما تندمش آخر السنة.
خالك، أول مرة قال لك قوم صلّي
وإلا هتندم وقت الحساب وهتدخل النار.
مع إن خالك ما بيصليش أصلًا!
أمك وهي بتقول لك ما تخلصش صينية البطاطس
عشان ما تجيش تجوع بالليل
وما تلاقيش حاجة تاكلها.
الناس دي، صديقي الإنسان،
كانت بتنسينا شيء خطير جدًا،
بتنسينا امبارح،
وبتعلّمنا نفكر دايمًا في أيامنا اللي جاية.
بمعنى إنهم بيزرعوا جواك فكرة
إنك تفكر في بكرة،
بيخلّوا دماغك "فيوتشر أورينتيد".
تخيّل معايا مثلًا، صديقي الإنسان،
عيل عنده 6 سنين،
أبوه بيقول له، للأسف يا ابني احنا فلّسنا
ومضطرين نسيب شقة "المعادي"
ونروح نعيش في "المعصرة".
وتخيل مثلًا، صديقي الإنسان،
إن جنب شقة "المعصرة" دي
ليهم جار، فاتح بيتهم ليل نهار
وعنده "ديزني بلس"، مثلًا،
والواد لقى عيال من نفس سنّه
قدر يتصاحب عليهم بسرعة
ويجرب معاهم لعب جديدة كل يوم.
بالنسبة للطفل دا،
شقة "المعصرة" دي هتبقى زي الفل،
ملعون أبو "المعادي".
الفرق بين الطفل الحكيم وأبوه،
اللي فاكر نفسه حكيم دا،
هو إن الطفل بطبعه
بيعرف يستمتع بجمال الحاضر.
إنما أبوه بقى، شارب المجتمع زي السفنجة.
كل اللي بيفكر فيه،
يا ترى أصحابي هيشوفوني ازاي
بعد ما فلّست وبقى اسمي عايش في "المعصرة"
بعد ما كنت عايش في "المعادي"؟
الفرق إن الطفل حكيم بطبعه،
قادر يستمتع بجمال "المعصرة"،
الطفل قادر يلمس السعادة
بإنه يستشعر وجوده في اللحظة من غير خوف.
من وانت صغير، لحد ما تُخش عشريناتك
المجتمع بكل أجهزته، من أول الأسرة،
واخد بالك؟ لحد التليفيزيون،
بيحاول يوجّه دماغك
إنها تبقى مهمومة بالمستقبل،
عشان تتحوّل لشخص مُنتِج في الماكنة.
وبحلول سن العشرينات
وجنب التغيرات الفسيولوجية اللي بتحصل لك
وبتخليك تفكر في التكاثر وتمرير جيناتك،
الويندوز بتاع التفكير في المستقبل
بدل الاستمتاع باللحظة دا
بيبقى اتسطب إلى حد كبير خلاص جوّاك.
ودا تقريبًا بيبقى المحرك الأصلي لكل الألم
والشوق للتحقق اللي بتحسه في العشرينات.
وركز معايا هنا، صديقي الإنسان،
أنا مش جاي أعمل لك إعلان "كوكا كولا"
وأقول لك عيش اللحظة، ومن غيرك مش هتكمل،
وملعون أبو الدنيا،
وبيعها واشرب وانسى والكلام ده.
الدعاية الرأسمالية
اللي بتقول لك عيش اللحظة،
تركيزها على إنك تهويها وتطريها
وتفكر في نفسك وما يُسمى بالنجاح،
عشان تعرف تشتغل وتنتج من جديد،
فتعرف تشتري منتجاتهم من جديد برضه.
لأن أصلًا حتى التخلص
من سجن التركيز في المستقبل
اللي هو "الفيوتشر أورينتيشن" دا،
مش المقصود بيه
لا إنك تبقى تافه ولا غير مكترث
ولا ما عندكش قِيَم ومبادئ ولا روابط أصيلة، لأ.
دا المقصود منه إنك تُحط مصفة لعقلك
تخلّيه ما يقعدش يفكر بكل طاقته
في مخاوفك من المستقبل،
ومَعمي عن ملامح الجمال
في اللحظة اللي انت عايشها.
نرجع تاني ونقول، في سن العشرينات
كل وحوش البرّية اللي جواك وبرّاك
بتتلم عليك، وتهريك ضرب.
وبتحطم كل يوم صورة مثالية جواك عن العالم
وبترميك في بحر الحقيقة من غير لايف جاكت.
عشان كدا مثلًا، هتلاقي الميم دا
بيعبّر عن شباب كتير في فترة العشرينات
وله شعبية كبيرة وسطهم.
الميم دا بيمثّل شخصية
الشاب الـDoomer العشريني،
اللي وصل مع الأقلام اللي ادتهاله الحياة
لمرحلة من الاكتئاب واليأس
وانعدام الهدف والمعنى
والإيمان التام بقبح الحياة.
ومن ثَمَّ، بيختار الوحدة ويتحول مع الوقت
لكائن بيتوتي بيحرق في اليوم علبتين سجاير.
بيشتغل شغلانة كارهها وفقد الأمل حتى
إنه يلاقي حُب يغير حياته للأحسن،
بعد محاولات كتير، انتهت نهاية وحشة.
العشرينات، بالنسبة لكتير من اللي بيعيشوها،
اللهم إلا إذا كان عندهم امتيازات مُسبَقة،
بتبقى مرحلة خطيرة في الحياة.
ممكن تودي اللي عايشها
لأقصى قاع في الهاوية.
وهنا بييجي عمّك "سارتر"،
الفيلسوف الفرنسي الوجودي الشهير،
عشان يقول لك في مسرحيته المشهورة دي،
اللي هي بتاعت الذُباب،
"تبدأ الحياة على الضفة الأخرى من اليأس".
في اللحظة اللي هتوصل فيها
لأقصى قاع في اليأس،
ممكن تبقى هي حرفيًا أول لحظة في حياتك الحقيقية
تتحرر فيها من تصوراتك البمبي عن الحياة.
ومعاها، هتتحرر كمان من مخاوفك،
حتى على مستوى الطبيعة يا جدع.
يعني الليل بيوصل
لأقصى درجات الظُلمة قبل الفجر.
الحقيقة، فيه دراسات وإحصائيات ونماذج كتير
بتتكلم عن إن منحنى الرضا عن الحياة
بيبدأ ينزل بعنف بعد بداية العشرينات.
عشان ياخد شكل U
ويبدأ يطلع تاني مع التقدم في العمر.
في حين إن منحنى الـStress بياخد شكل n
بيعلى مع بداية العشرينات
ويرجع ينزل تاني بعد منتصف العمر.
لكن بعيدًا عن الإحصائيات
والدراسات دي والدراسات التانية
اللي بتفصصها وتشوف علاقة المنحنيات دي
بالتحقق المادي والحالة الاجتماعية وخلافه،
فأهم سلاح ممكن تتسلح بيه في العشرينات
سواء بقى كان المنحنى أخد شكل U وطلع لفوق
أو أخد شكل T لا مؤاخذة، وراح في حتة تانية،
هو سلاح الشجاعة.
مش شجاعة إنك انت تنزل تلوّش في خلق الله،
إنما الشجاعة هنا بمعنى شجاعة إنك تقف
قُدّام توقعاتك الوردية عن الحياة
وهي بتدشمل وتتهد،
شجاعة الاعتراف بإن فيه شر أصيل في العالم.
وإن الشر دا جزء من معادلة الحياة
لازم هتواجهه، وهتخترع بنفسك
أدواتك الخاصة في اللعب معاه.
شجاعة إنك تتعامل مع الحياة زي ما هي،
مش زي ما اتخيّلت إنها هتكون.
شجاعة إنك تشوف العشرينات الحقيقية
مش العشرينات اللي بتطلع في الأفلام
اللي كلها لعب وضحك وجد وحب.
مهمتك الحقيقية في العشرينات
مش إنك تركب عربية حلوة
زي ما صاحبك النصّاب بتاع "كيونت" بيقول لك.
ولا إنك تغيظ البنت اللي رفضتك بإنك
يبقى معاك فلوس كتير وتتجوز واحدة أحلى منها،
وإنما إنك تتحلى
بشجاعة تقبُّل الشر والسوء والحزن،
وإن الحياة جزء كدا وجزء كدا،
ما هياش طغيان مُطلَق ولا هتكون جنة.
إنك تفضل قادر تشوف الحقيقة دي
بدل بقى ما تروح تزرع شجرة العشم
اللي انت عارف، صديقي الإنسان، هي بتطرح إيه!
تعافر وانت عارف إن على رأي "نجيب محفوظ"،
مستحيل كل اللي بتحلم بيه هتحققه.
وخُد بالك من موضوع تعافر دا،
لأن قد يبدو من الكلام اللي فات
إني بقول لك
اقعد في بيتكم عواطلي والعب يوجا،
لا سمح الله! طبعًا مش دا المطلوب.
مش المطلوب إنك تبقى عواطلي،
وإنما إنك ما تبقاش تور في ساقية المجتمع
قاعد بتعزق عشان تحقق أحلامه هو
بدل أحلامك انت،
وتبقى الصورة اللي ترضيه هو،
بدل الصورة اللي ترضيك انت.
المسألة، مش إنك تتخلى
عن أي مسئولية أو التزام
وتتهرب من صعوبة الحياة.
على العكس، واجهها بشجاعة،
واخلق لنفسك التزام.
لأن كل الأدلة العملية بتقول لنا إنك
كل ما بتلزم نفسك بمساحة معقولة من الالتزامات،
وبتتخطى العقبات
وبتطور نفسك في حاجة انت عايزها
وتحس بذاتك،
بيبقى أفضل ليك على المستوى النفسي.
دا انت حتى لما بتنزل
تلعب رياضة ولّا تشيل حديد
هرمونات جسمك بتكافئك
بشكل فوري وبتخليك مبسوط.
فاعمل كل دا عادي.
بس الفكرة، صديقي الإنسان،
إنك تخش ماتش العشرينات الصعب دا
وانت واعي إنك بتلعب لنفسك، مش للجمهور،
وتحاول تتخلص مع الوقت من شبح الجمهور عليك،
وتتقبل الخسارة، بل والإذلال
في محطات مختلفة من عشريناتك بصدر رحب.
هتوضحلك المسألة دي أكتر مع حيلة
بتقترحها الروائية الأمريكية "إليف باتومان"
لمواجهة الحياة بشجاعة
في مقالها على الـ"نيويوركر"، "كيف تكون رواقيًا"،
اللي ترجمته المترجمة المصرية "سارة شاهين"
في منصة "بورينج بوكس".
بتقولك، "إذا ما واجهتك صعوبة،
عليك أن تشعر بالفخر والحماس،
وتعتبرها مثل مصارع
وضعه الرب مع شاب قوي وفتي."
دا اللي هو انت، صديقي الإنسان.
بعبارة أخرى، اعتبر كل ابن حرام
على إنه جزء من خطة الرب،
من أجل أن يجعلك
من طبقة المصارعين الأولمبيين.
