يا عم "شلبي"، كفاية مقدّمات بقى!
طب بأقولّك إيه،
وغلاوتك عندي،
اللي هتقوله، هيفضل بيني وبينك.
طيب، خلاص، خلاص، هأقول!
بُص، على بلاطة كدا،
- عدّاد الميّه هيتشال.
- إيه؟!
- عدّاد الميّه هيتشال.
- مش سامع!
عدّاد الميّه هيتشال!
- ليه؟!
- تأخير في دفع الفواتير.
تأخير في دفع الفواتير إيه؟!
دا انت بتاخد مننا الفلوس أول كل أسبوع!
- عادي، زيّنا زي غيرنا.
- زيّنا زي غيرنا؟!
وعلى كدا، احنا بقالنا كام شهر متأخرين؟
شهر؟!
هو أنا بتاع شهر؟!
۱۲ سَنة.
۱۲ سَنة يا عم "شلبي"
بتاخد فلوس الميّه تحُطها في جيبك؟!
طب بذمّتك، حسّيت بيهم؟
المفروض العمارة كلها تتشال،
مش عدّاد الميّه بس!
انت بتودّي الفلوس دي فين يا عم "شلبي"؟!
بُص، أنا هأقولّك.
أنا كنت مظبّط
واد موظف كدا حبيبي في الكُبّانِيّة،
كان كل ما يتجمّع علينا مَبلَغ كل ٥ أشهر،
كنت بأطلُب التقسيط،
وكانت الدنيا ماشية وزي الفُل،
وكنت بأظبّط الواد المُحصِّل كمان.
لغاية ما ربنا كرمنا كدا، وغيّروا الموظفين!
۱۲ سنة بتاخد فلوس الميّه لنفسك؟!
يا جدع دا انت كافر!
"سعدني"، احترم نفسك!
يا عم، بلا "سعدني" بلا بتاع بقى!
خُد بالك، الفلوس دي ما حدش هيدفعها غيرك!
أدفع إيه؟! هو أنا لاقي فلوسي؟!
فيه إيه يا جماعة؟
استهدوا بالله، صوتكم واصل لآخر الشارع.
لأ، لأ، ما فيش حاجة،
دا، قال إيه،
مش عاجباه العروسة الجديدة بتاعتي!
عم "شلبي"، الراجل الطيب بتاع ربنا،
بقاله ۱۲ سَنة بيرشي موظفين شركة الميّه،
والعدّاد هيتشال!
كنت بتتعامل مع مين في شركة الميّه؟
أستاذ "فاورق" اللي اترفد؟
آه!
محلولة.
استنى.
انتم عصابة ولّا إيه؟!
آلو!
أنا أم "ميدو".
ازيك كدا، وازي ولادك؟
مش بخير؟
طب الحمد لله.
والنبي ليا عندك خدمة.
الأمر لله!
العمارة اللي أنا ساكنة فيها،
العدّاد بتاعها هيتشال.
لأ، مش اللي في "المِنيا"،
اللي في "القاهرة".
لأ برضه، مش اللي في "الكوربة"!
أيوَن! الله ينوّر عليك، هي دي.
تسلملي!
آه، طبعًا، نسفّره.
"إيطاليا"؟!
طب خلّيه يعدّي عليا
أول الأسبوع وفي آخر الأسبوع،
هيتصورلك من هناك، وتشوف الصورة،
الله يخلّيك! مع ألف سلامة.
متشكرين.
سهلة يا جماعة، ما فيهاش حاجة.
المرّادي، هنعدّيهالك أنا والأستاذ "محمد"،
أي حاجة تانية، لأ، فاهم؟
حاضر، حاضر!
يلّا.
"أم ميدو".
هو انتي عملتي إيه مع موظف الميّه؟!
قدّمناله عَرْض، ما يترفضش.
إيه الولِيّة دي؟!
صديقي الإنسان، تخيل معايا كدا،
مجموعة أطفال صغيرين في الحضانة،
والمدرّسة بتسألهم السؤال الكلاسيكي:
"نفسك تطلع إيه لمّا تكبر؟"
اللي يقولّها، "نفسي أطلع ظابط"،
واللي يقولّها، "طيار"، واللي يقولّها، "نقّاش"،
كل دا ما فيهوش مشاكل عادي،
أطفال وبتحلم.
لحد ما تيجي لآخر طفل وتسأله،
تقولّه، "نفسك تطلع إيه لمّا تكبر؟"
فيقولّها، "نفسي أطلع (محمد عادل إمام)."
المدرّسة تسأله،
"قصدك تطلع ممثّل يعني أو فنان استعراضي؟"
فالواد يقولّها،
"لأ، نفسي أطلع (محمد عادل إمام)،
يعني، عايز أبقى ناجح ومشهور،
قبل ما أعمل أي حاجة تخلّيني ناجح ومشهور."
طبعًا المدرّسة انبهرت
بذكاء الطفل النبيه جدًا دا،
اللي هو لو كان سكت لحد هنا،
كانت قالت عليه عبقري،
وأكيد الـIQ بتاعه معدّي الـ۱٤٠ مستريح!
لكن المُدهِش
إن الطفل ما سكتش عند النقطة دي،
لأ، دا كمان فتح شنطته،
وطلّع منها كتاب "دليل النظرية والبحث
في علم اجتماع التعليم"،
وقال للمدرّسة ولزمايله يفتحوا صفحة ۲٤۱،
وبدأ يقرالهم من مقال مشهور
لعالِم الاجتماع الفرنسي "بيير بورديو"،
اسمه "أشكال راس المال".
في المقال دا، "بورديو" بيقول إنه:
زيّها بالظبط زي الفلوس،
لو كانت الفلوس راس مال اقتصادي،
فالعلاقات دي راس مال اجتماعي،
مش بمعنى مجازي، لأ، بالمعنى الحَرْفي.
يعني، العلاقات الاجتماعية دي
انت ممكن تستثمرها وتكسب منها،
وراس المال الاجتماعي دا ممكن يتحول
لراس مال اقتصادي، والعكس هو كمان صحيح،
لأن الفلوس ممكن هي كمان تجيبلك علاقات،
والعلاقات ممكن تجيبلك فلوس.
فمثلًا، لو انت بتدوّر على فرصة شغل،
بتستفيد من راس المال الاجتماعي،
اللي هو عيلتك ومعارفك
وأصحاب أبوك، والناس دي.
أو حتى أصحابك،
اللي بيعملولك الـRecommendations في شركات،
وبالتالي، العلاقات دي تتحول لمصدر دخل أصلًا،
أيًا كان مجال شغلك.
"بورديو" بقى بيتكلم عن حاجة تانية مهمة،
اسمها "راس المال الثقافي"،
لأنه أبناء العائلات الغنية، مش بس بيستفيدوا
من العلاقات الاجتماعية لعيلتهم،
لكن كمان،
بسبب تنشئتهم جوا العائلات دي أصلًا،
بيكون عندهم ثقافة معيّنة،
يعني، طريقة معيّنة كدا في التعامل،
لغة معيّنة في الكلام،
مهارات اجتماعية معيّنة،
كل الحاجات دي بتخلّي أسهل عليهم
إنهم يدخلوا دواير معيّنة ويندمجوا جوّاها.
يعني، لمّا يبقى صاحبك مثلًا
خريج جامعة أمريكية،
وانت خريج هندسة "منوف" للإلكترونيات،
ممكن يبقى انت بتفهم أحسن منّه، عادي،
لكن فُرَصكم مش هتبقى واحدة
لمّا تيجوا تقدّموا
في شركات عالمية أو شركة كبيرة،
ودا بسبب الفرق في راس المال الثقافي،
هو عارف الناس اللي في الطبقة دي
وبيعرف يتعامل معاهم،
ولمّا بيروح الشركة،
بيبقى شكله واحد منهم عادي،
في حين إن انت
ما تقدرش تندمج في نفس المحيط دا بسهولة،
وبيبقى باين عليك
أد إيه شكلك مدهوِل كدا من أول الـ"إنترفيو"،
وتحس إنك أقرب للراجل بتاع الـSecurity اللي تحت
من الناس اللي شغالة في الشركة دي!
عشان تفهم بصورة أحسن
ازاي رأس المال الاقتصادي والاجتماعي والثقافي
بيشتغلوا مع بعض،
فكّر مثلًا في الأستاذة "ليلي ديب"،
بنت الفنان الشهير،
عاشق المحاكم، "جوني ديب"،
غير إن "ليلي ديب"
أبوها واحد من أهم الممثلين في جيله،
كمان، أمها اللي هي "فانيسا بارادي"
تبقى ممثلة ومغنية فرنسية وعارضة أزياء.
لحد هنا حلو؟ حلو.
تخيل بقى، صديقي الإنسان،
إنك انت والفنانة "ليلي ديب"
عايزين تشتغلوا في التمثيل،
مين فيكم هيوصل أسهل؟
هي طبعًا، هي وصلت أصلًا خلاص.
وبتوصل أسرع كدا،
لأن عيلتها بتوفرلها راس مال اقتصادي،
اللي هي فلوس يعني،
مش مضطرة تنزل تشتغل في "كول سنتر"
عشان تصرف على هوايتها.
وبعدين، تاني حاجة،
بتوفرلها كمان راس مال اجتماعي،
اللي هو علاقات جوا الوسط الفني
بمنتجين ومخرجين وكُتّاب وفنانين تانيين،
وأخيرًا، بتوفرلها راس مال ثقافي،
اللي هو تربية "ليلي ديب" نفسها،
اللي بتأهّلها إنها تعرف تتعامل
جوا الوسط الفني دا بسهولة.
في حين إنك انت ممكن تضرب معاك
وتدخل الوسط الفني،
لكن تحس إنك دخيل عليه أو مش شبهه،
أو إن الناس بتتنّك عليك،
وساعتها، يا إما هترجع تقعد في بيتك تاني،
يا إما هتكمّل غصب عن الجميع
وتدّيها واحدة جنون عَظَمة
وتسمّي نفسك الـ"نمبر وان"!
راس المال الثقافي بيظهر بوضوح
في حاجة بيسمّيها علماء الاجتماع
"تأثير مائدة الإفطار"،
اللي هي التفاصيل والخبرات
اللي بتكتسبها جوا البيت،
وانت قاعد عادي بتاكل
أو بتسمع نقاشات العيلة.
يعني تخيل مثلًا، طفل كل يوم بيفطر
مع الفنان "عمرو دياب" أو مع رجُل أعمال كبير
أو مع عيلة غنية عمومًا،
مقابل طفل عيلته يا دوب بتوفرله الفطار أصلًا،
ممكن تبقى القعدة في البيت دي
كلها خناقات أو خوف وتوتر مستمرين
من قِلّة الفلوس.
وتصور بعد كدا، كل طفل من دُول
إحساسه بالحياة وخبراته اللي بيتعلمها،
أو بيطلع يواجه العالم بيها،
هتبقى مختلفة ازاي.
دلوقتي، صديقي الإنسان، انت ممكن تعترض،
وتقولّي حاجة وجيهة جدًا،
وهي إن الأطفال اللي في الحضانة،
اللي كنا بنحكي عنهم دُول،
هيكبروا ويدخلوا المدرسة،
وبعضهم هيبقوا شاطرين وبعضهم فاشلين،
وبعدين، الشُطّار هيدخلوا كُلِّيات كويسة،
ويمكن ياخدوا مِنَح كمان
لكليات غالية أو أجنبية،
الفاشلين هيدخلوا كُلِّيات أي كلام،
ودا معناه إن التعليم
مش بيفرق معاه انت ابن مين،
المهم درجاتك في الامتحان،
وهي اللي هتخلّي حياتك تتحسّن أو تسوء،
يعني، الموضوع متساب بالكامل ليك.
لكن "بورديو" كان معترض
على الكلام برضه، صديقي الإنسان،
ودا بعد ما عمل إحصائيات حوالين الموضوع،
ولقاها بترسم صورة مختلفة شوية،
إنه فيه تفاوت كبير في فرص الوصول
للتعليم العالي أصلًا بحَسَب الطبقة.
يعني لو الأطفال دُول،
فيهم واحد مثلًا أبوه فلّاح،
فدا احتمالية إنه يوصل للتعليم العالي أصلًا
ما كانتش بتتجاوز الـ١٪
في الوقت اللي "بورديو"
عمل فيه دراسته في "فرنسا"،
في حين إن النسبة بتوصل لحد ٧٠٪
بالنسبة لأبناء الناس
اللي شغالين في الصناعة أو في مهن إدارية،
طبعًا دا ساعتها في الوقت يعني
اللي "بورديو" عمل فيه دراسته.
"بورديو" استنتج من دا إن نظام التعليم نفسه
بيـ"فلتر" أو بيفرز
مين يقدر يوصل، ومين ما يقدرش،
ودا عن طريق آليات كتير مستخبية أو مش واضحة،
ممكن تبقى تكلفة التعليم نفسه،
ممكن تبقى ثقافة الجامعة برضه
اللي بترحّب بنوع معيّن من الناس،
وبترفض نوع تاني،
ممكن مثلًا،
القدرة على إنك تلاقي دعم في الجامعة،
زي درس خصوصي مثلًا، أو مَراجِع إضافية،
والرصيد اللي انت جاي بيه من عيلة
كانت مأسساك كويس أو موديّاك مدارس لُغات،
كل دا ممكن يفرق جامد في مسارك التعليمي،
يعني، المسألة عمرها ما كانت واقفة
على الاجتهاد الشخصي لوحده،
رغم إنه طبعًا بيلعب دور كبير.
هو دا السبب
إن العائلات من الأقاليم والأرياف
بيتمسّكوا إن ولادهم يكافحوا ويتعبوا
عشان يدخلوا كُلِّيات قمة، زي طِب وهندسة،
لأن التعليم بالنسبالهم مش بيكون مجرد تعليم،
لكن فرصة للأمان المادي واللحاق بمصير مختلف
عن قَدَر العيلة اللي هما جايين منها.
شكلك عايز تعترض تاني، صديقي الإنسان.
قول، ما تتكسفش!
انت عايز تقولّي طبعًا إن المشكلة دي بتحصل
عندنا احنا في مجتمعاتنا في العالم التالت،
مش في "أوروبا" والدول المتقدمة،
وإن هناك، فيه معايير ونظام
واحترافية وعدالة في توزيع الفرص،
بتخلّي تأثير المحسوبية
والعلاقات الشخصية أضعف.
تقولّي، "لأ، أنا ما كنتش هأقول كدا!"
إيه يا صديقي الإنسان،
ما تزُقّ معايا الحلقة! فيه إيه؟!
ما تقفش يعني على الواحدة!
المهم يعني، معاك حق،
ما فيش شك طبعًا
إن الحكاية دي بتختلف من مجتمع للتاني،
وإن فيه دوَل بتحاول تحط شوية قوانين وقواعد
تحجّم حبة من تأثير التوريث
والعلاقات دي في المناصب،
وفيه دوَل تانية،
الموضوع بيبقى عندها ضايع خالص،
كل المهن والمناصب بتتورَّث،
ودي حاجة عادية ومُعترَف بيها
وما حدش بيعترض عليها.
بس دا لا يمنع، صديقي الإنسان،
إن الظاهرة اللي بأكلّمك عنها دي
موجودة حتى في دوَل العالم الأول،
وفي المجتمعات الديمُقراطية،
حتى لو بصور مستخبية شوية أو مش واضحة.
تعالى ناخد الأطفال بتوعنا دُول،
ونروح "أمريكا"،
ونشوف دراسة عملها الاقتصادي الأمريكي
"سيث ستيفنز دافيد وتس" في ۲٠۱٥،
اللي لقى فيها إن لو طفل فيهم
أبوه عضو في مجلس الشيوخ،
ففرصة الواد نفسه إنه يبقى
عضو في مجلس الشيوخ بتزيد ۸٥٠٠ ضِعف،
ولو طفل أبوه جنرال في الجيش،
فرصته بتزيد ٤٥۸۲ ضِعف،
لو عايز هو كمان يبقى جنرال في الجيش،
والطفل اللي أبوه مدير تنفيذي،
فرصه بتزيد ۱۸٥۹ مرّة
لو عايز يشتغل نفس الشغلانة.
والظريف في الموضوع
مش مُقتصَر خالص على المهن،
لأ، دا حتى الجوايز
والإنجازات الثقافية الكبيرة،
يعني مثلًا، فرصة إنك تكسب جايزة "جرامي"،
اللي هي في الموسيقى دي،
بتبقى أكبر ۱٤۹٧ مرّة
لو حد في عيلتك خدها فعلًا قبل كدا.
وفرصة إنك تاخد جايزة "بوليتزر"،
الشهيرة والعريقة في الصحافة والأدب،
بتزيد بمقدار ۱٦٣۹ ضِعف
لو كان حد من أهلك
سبق ليه إن فاز بنفس الجايزة.
أنا عايزك تلاحظ معايا، صديقي الإنسان،
ازاي النِسَب والاحتمالات بتزيد
كل ما نكون بنتكلم
عن مهن وجوايز نخبوية أكتر،
وكل ما نكون على علاقة أقرب كمان بالسُلطة،
زي عضوية مجلس الشيوخ
أو إنك تبقى جنرال في الجيش.
ودي حاجة بتحُط تساؤلات كبيرة
حوالين مفهوم الديمُقراطية أصلًا،
لأنه، آه، المسئولين الكبار في الدولة
بيكونوا مُنتَخبين،
لكن إذا كانت عضويات مجلس الشيوخ مثلًا
والمناصب الكبيرة في الجيش
بتفرِق فيها العلاقات بالشكل دا،
ازاي ممكن برضه نقول
على دي إنها ديمُقراطية؟!
المشكلة إن الظاهرة دي
ممتدة حتى للمهن العادية،
لأنه بحسب مسح اجتماعي
عملته جامعة "شيكاغو" في سَنة ۲٠۲۲،
الباحثين لقوا إن فرص أي شخص عشان يبقى دكتور
بتتضاعف ۱۹ مرّة لو أبوه دكتور،
و۲٧ مرّة بالنسبة للمحاميين،
و٣۸ مرّة بالنسبة لفنيين المعامل الطبية،
و۱٣٦ مرّة بالنسبة للنقّاشين،
و٤۱٥ مرّة بالنسبة لعُمّال النسيج.
بالطريقة دي، انت بتشوف بوضوح
الكلام اللي قاله "بورديو"،
ازاي إنك تتولد في وسط معيّن
من العلاقات الاجتماعية والثقافة
بيأثر على فرصتك،
ويفتحلك أبواب معيّنة، ويقفلك غيرها.
طبعًا، صديقي الإنسان، انت هتفضل محتاج
تدخل كُلِّية الطب، عشان تبقى دكتور،
أو تدخل كُلِّية حقوق، عشان تبقى محامي،
دا شيء بديهي،
لكن مهما كنت مجتهد أو موهوب أو شاطر،
فالعلاقات الاجتماعية وراس المال الاجتماعي
والثقافي اللي بتورثه من عيلتك،
ممكن يدّيك أفضلية كبيرة جدًا،
وممكن كمان إن هو يعطلك،
حتى في أكتر دوَل بتروج لنفسها
على أساس الديمُقراطية والمساواة،
فما بالك بقى بالدول اللي سايباها على الله،
اللي ما فيهاش أصلًا أبسط آليات
الشفافية أو المساءلة أو النزاهة أو أي حاجة!
طيب، دلوقتي الأطفال بتوع الحضانة دُول
كبروا وخلّصوا دراستهم،
واتخرجوا واشتغلوا وبقوا مواطنين،
كل واحد حسب مزيج من اجتهاده
وراس المال المتاح ليه،
سواء الاقتصادي أو الاجتماعي أو الثقافي.
في حياتهم جوا المجتمع بقى،
بيكتشفوا مشكلة أكبر،
إن المسألة ما كانتش بس في الشغل
أو الدراسة المتاحين ليك أو المقفولين قُدّامك،
لأ، دا البناء الاجتماعي نفسه واخد شكل معيّن
معتمد بطبيعة الحال على علاقات السُلطة والثروة
اللي اكتشفنا إن هي بتتورّث دي،
هيكتشفوا إن الثروة في كل دوَل العالم
بتكون متركّزة في عائلات بعينهم،
ومعنى كدا، إن فيه عائلات معيّنة كبيرة
بتملك معظم ثروات العالم أصلًا.
يعني انت مثلًا، تعرف إن فيه مليارديرات كبار،
زي "إيلون ماسك" أو "جيف بيزوس مثلًا،
معاهم فلوس كتير جدًا، أكتر من أي حد تاني،
لكن تعرف إيه عن العائلات اللي معاها ثروة
أكبر حتى من ثروة "ماسك" أو "بيزوس" لوحدهم؟
يعني، من دُول مثلًا، عائلة "والتون"،
اللي هما أصحاب
محلات Walmart الأمريكية الشهيرة،
اللي ثروتهم أكتر من ۲٥۹ مليار دولار،
اتراكموا في ٣ أجيال.
ومنهم كمان، عيلة "هرمز" الفرنسية المشهورة
بتاعة الأزياء والموضة،
اللي ثروتها بتزيد عن ۱٥٠ مليار دولار،
اتراكموا في فترة ٦ أجيال.
دا معناه إن الأولاد
اللي بدأنا بيهم الحلقة دُول، بعد ما كبروا،
بيكتشفوا إن نفس الظاهرة اللي أثّرت
على الاختيارات المتاحة ليهم
في الشغل والدراسة دي
هي كمان اللي بتحدد
ازاي السُلطة والثروة متوزعين في المجتمع.
التوريث والمحسوبيات في الشغل وراس المال،
بيدّوا إحساس بالأمان
للأفراد اللي بيستفيدوا منهم،
لكن بيتسببوا كمان
في إقصاء واسع جدًا لناس كتير،
قدرتهم على التعبير عن نفسهم بتتحجّم،
وقدرتهم على المشاركة
في السُلطة والثروة الاجتماعية بتقِلّ،
وبالتالي، يبقى الناس اللي عندها
امتيازات من قبل كدا، امتيازاتها بتزيد،
والناس اللي محرومة من الامتيازات دي
بتتحرم أكتر جيل بعد جيل بعد جيل.
تخيل كدا، صديقي الإنسان، إن المدرسة
بدل ما تسأل الأطفال عايزين يطلعوا إيه،
سألتهم الأول عايزين المجتمع اللي يطلعوا فيه
يكون بيحدد توزيع الفرص بأنهي شكل،
بدل ما يطلعلها عيّل لمِض
بموضوع "بورديو" دا!
دي كانت فعلًا تجربة
عملها اتنين علماء نفس في "أمريكا" في ۲٠٠٥،
جابوا مجموعة من المواطنين،
وسألوهم عن رأيهم في الطريقة الأمثل
لتوزيع الدخل في المجتمع
اللي يحبوا يعيشوا فيه،
وادّوهم اختيارين،
الاختيار الأول،
كان فيه خُمس المجتمع معاه غالبية الثروة،
والجزء الصغير المتبقي
متوزع على الـ٤ أخماس اللي باقيين.
والاختيار التاني،
فيه خُمس المجتمع معاه تِلت الثروة تقريبًا،
والباقي متوزع بنِسَب متساوية
على بقية الناس.
٪۹۲ بحالهم من اللي جاوبوا على السؤال دا
اختاروا إنهم يعيشوا في المجتمع التاني،
و٪۸ بس منهم اختاروا النموذج الأول.
المفارقة بقى، إن الرسمة الأولى
اللي ما حدش اختارها دي
هي أصلًا شكل توزيع الثروة
في المجتمع الأمريكي
اللي اتعملت فيه التجربة دي.
والصورة دي بتعبّر تقريبًا
عن واقع العالم كله،
اللي فيه أقلية صغيرة
من العائلات الغنية ورجال الأعمال الكبار،
بيحتكروا معظم ثروة البشرية.
الدراسة دي قامت على فكرة
قدّمها الفيلسوف الأمريكي "جون رولز"،
اسمها "حجاب الجهل". "رولز" بيقول،
نحاول نرسم شكل المجتمع دا،
من غير ما نعرف احنا هنحتل
أنهي موقع بالظبط فيه.
هو دا حجاب الجهل،
يعني إنك تختار شكل توزيع الثروة على المجتمع،
من غير ما تعرف انت هتبقى
في أنهي فئة في المجتمع دا أصلًا،
إن المجتمع العادل
هو المجتمع اللي انت هتوافق تعيش فيه،
من غير ما تعرف انت في المجتمع دا
هتبقى وزير ولّا بوّاب.
وبالتالي، عشان نوصلّه،
فاحنا محتاجين نبني مؤسسات
تضمن العدالة بالنسبة للوزير
وكمان بالنسبة للبوّاب،
ونتخيل شكل المؤسسات دي
من غير ما نكون عارفين مصالحنا هتبقى فين،
أو هنبقى ولاد مين وعلاقاتنا شكلها إيه.
لو عملنا كدا،
غالبًا هنقدر نوصل لصورة مجتمع عادل،
وهيبقى المطلوب مننا بعد كدا
إننا نحوّله لواقع،
لأن أكتر طريقة منصفة عشان تاخد قرار ما
هي إنك تبقى جاهل بالنتيجة
اللي هتطلعلك من القرار دا،
زي مثلًا، لو جيت تقسّم الـ"كيكة"،
وانت ما تعرفش انت هتاخد أنهي حتة فيها،
غالبًا، هتميل إنك تقسّمها بطريقة منصفة.
"رولز" كان شايف
إن أي هيكل سياسي أو مؤسسة اجتماعية،
مهما كانت بتأدي وظيفتها بكفاءة أو بنجاح،
فهي غير شرعية لو ما كانتش بتحقق العدالة،
بالعكس، دا أصلًا العدالة هي شرط المواطَنة،
بمعنى، إن الاعتراف بالدولة نفسه،
بيبقى مُهدَّد،
لو ما كانتش بتحقق العدالة للمواطنين بتوعها.
دا في رأي "رولز" طبعًا،
ما لناش احنا دعوة بالكلام دا!
"جون رولز" حاول هو كمان يطرح سؤال
زي بتاع المدرسة والأطفال دا،
بس سأله بطريقة مختلفة شوية،
قالّك إيه الأهم بالنسبة للمجتمع،
الحقوق الأساسية والحريات،
ولّا الدخل المرتفع؟
يعني، تخيل مثلًا، صديقك الإنسان،
إن انت قدّامك ٣ مجتمعات تقدر تعيش فيهم،
واخد بالك؟ بس بشرط،
إنك مش هتبقى عارف لمّا تروح المجتمع دا
موقعك هيبقى إيه بالظبط،
هل هتبقى فلّاح ولّا عامل
ولّا رئيس جمهورية
ولّا خطيب مسجد ولّا فنان تشكيلي،
ما فيش أي طريقة ممكن تعرف بيها دورك.
في المجتمع الأول،
متوسط الدخل فيه هيبقى ۱٠٠ ألف دولار،
لكن ۸٥٪ بس من الناس
هما اللي هيبقى عندهم حقوق أساسية،
زي حق التصويت والتعبير
والحق في مُحاكَمة عادلة.
المجتمع التاني،
متوسط الدخل هيكون ٧٠ ألف دولار،
وبرضه، ۸٥٪ من الناس بس
هما اللي هيبقى عندهم حقوق أساسية.
وفي المجتمع التالت،
متوسط الدخل برضه ٧٠ ألف دولار،
لكن كل الناس عندها الحقوق الأساسية.
"رولز" بيقول إن أي إنسان عاقل
هيرفض الاختيار التاني،
لأن الاختيار التاني دا واخد الوحِش من هنا
اللي هو الاختيار الأول،
على الوحِش من الاختيار التالت،
الوحِش في الاختيار التالت
إن هو ٧٠ ألف مش ۱٠٠ ألف،
والوحِش في الاختيار الأول
إن مش كل الناس عندها حقوق أساسية،
فالحاجتين الاتنين دُول
بيتجمّعوا في الاختيار التاني،
فما فيش حد عاقل
المفروض يختار الاختيار التاني بالمَنطِق!
لكن كمان، معظم الناس هترفض الاختيار الأول،
لأن الاختيار الأول فيه مجازفة ضخمة جدًا،
ممكن يبقوا من الـ۱٥٪ اللي ما عندهومش حقوق،
ساعتها، هتعمل إيه بقى؟
وبالتالي، يبقى الاختيار الأكثر عقلانية
بالنسبة للناس كلها،
هو الاختيار التالت،
لأن هو دا المجتمع اللي بيحقق العدالة فعلًا.
فكرة حجاب الجهل، اللي "رولز" استخدمها
عشان يوضّح معنى العدالة خلاصتها،
لأن احنا فينا أغنيا وفينا فُقَرا،
فينا ناس موهوبة
بمهارات جسدية وعقلية معيّنة، وناس تانية لأ،
فينا ناس جاية من عائلات
متعلّمة كويس، أو غنية، وناس تانية لأ،
الاختلافات دي بتعطّل بناء مؤسسات
تسمح للمجتمع إنه يكون عادل،
لأنها بتعيد إنتاج نفسها، زي ما شُفنا،
عن طريق راس المال الاقتصادي
والاجتماعي والثقافي،
وحجاب الجهل هو الطريقة الوحيدة
في الحالة دي،
اللي بتسمح للإنسان يتخيل شكل مجتمع عادل،
لأنه بيفكر في المؤسسات دي
من غير ما يعرف موقعه الاجتماعي هيبقى فين.
لمّا بنتكلم عن العدالة،
أو نحاول نتخيل
إننا ازاي يكون عندنا مجتمع عادل...
مش بيكون القصد إننا ننكر
اختلافاتنا البيولوجية أو الطبيعية أو تنوعنا،
لكن زي ما بيوضّح "إريك فروم"
في كتابه، "الخوف من الحرية"،
احنا بندوّر على المساواة،
لأن كلنا بنشترك في صفة الإنسانية،
بنشترك في نفس المصير
ولينا نفس الرغبة والتطلعات ناحية السعادة،
ولأننا عايزين مجتمع
تكون علاقاتنا فيه علاقات تضامن،
مش علاقات سيطرة وخضوع،
من غير ما ننفي اختلافنا وتنوعنا،
لأن نفي الاختلاف والتنوع
هو شكل تاني من أشكال السُلطوية.
العدالة، صديقي الإنسان،
هي احترام التنوع والاختلاف دا والاعتراف بيه،
وخلق علاقات ومؤسسات تعكس التنوع دا
وتخدمه من غير ما تظلم حد،
بحيث يكون كل فرد فعلًا بيكمّل التاني،
وما يبقاش الوصول
لأهدافنا وأحلامنا في الحياة
رهن وضعنا الاجتماعي
أو خلفيتنا الاقتصادية أو الثقافية.
وحتى لو كانت مفاهيم العدالة
وتطبيقها على أرض الواقع
مُعقَّد ومحتاج آليات ومؤسسات،
فالأكيد إننا كمان بنحتاج جرأة
إننا نتخيل ونفكر في إمكانياتنا،
لأن الأكيد إن كلنا نستحق
فرصة أفضل في الحياة،
بغض النظر عن احنا ولاد مين.
طبعًا، صديقي الإنسان، دا شيء
ما أقدرش أضمنلك إنه يتحقق في يوم من الأيام،
لكن الحاجة اللي أوعدك بيها
إن أنا، إن شاء الله،
مش هأطلّع ابني "يوتيوبر"،
دا طبعًا بشرط واحد،
لو فعّلت زر الجرس
وعملت Subscribe و"شيّرت" الفيديوهات.
يلّا، صديقي الإنسان، تصبح على خير.
فوتّك بعافية.
