الاعتذار دا لـ"عادل" صاحبي.
أنا آسف يا صاحبي.
أنا لمّا اختفيت وقت حرب "العراق"،
أنا كنت في "مصر".
بس بصراحة، ما كنتش عايز أردّلك
الـ80 ألف جنيه اللي أنا واخدهم منّك.
وكنت عايز أنام عليهم، ومش هأردهوملك تاني.
يا عم "شلبي"!
يا عم "شلبي"، أنا تعبت،
وخلاص والله وداني بتجيب دم من اللي بأسمعه دا!
معلش! معلش يا "سعدني"، هانت والله!
ولّا عايزني أموت وأنا ضميري مش مرتاح؟!
طب نكمّل بُكرة طيب!
يا ابني بأقولّك الدكتور قالّي
إن أنا قُدّامي أسبوع بالكتير وأقابل وجه كريم.
حرام عليك!
لا إله إلا الله!
طب كمّل يا عم "شلبي"، كمّل، كمّل.
الاعتذار دا لـ"مدحت" ابني.
أنا آسف يا "مدحت"
على موضوع العجلة وانت صغير!
بصراحة، العجلاتي قالّي،
"العجلة دي احتمال تتفك."
وقالّي،
"لو عايز تاخدها، خُدها برُبع التمن."
وأنا بصراحة خدتها،
وحصل اللي حصل.
يا نهار أسود! يعني خريطة "البوسنة"
اللي في وش الواد دي بسببك؟!
بس بقى يا "سعدني"!
ما أنا بأعتذرله أهو، إن شاء الله، هيسامحني!
زي ما انتي يا "نادية" هتقبلي اعتذاري.
يوه!
دهبك اللي اتسرق يوم الصباحية،
ما سرقهوش حرامي ناطط من الشبّاك،
زي ما قُلتلك!
انت بجد مستغرب ربنا مرضك ليه؟!
يا ابني، دا ابتلاء من عند ربنا،
ربنا عايزني نضيف، بيشيل من اللي عليا.
يا راجل، ابتلاء إيه بس؟!
دا انت محتاج تستشهد مرتين تلاتة على الأقل،
عشان تخلّص اللي عليك دا!
أستغفر الله العظيم!
يا ابني، خلّينا في اللي احنا فيه،
كدا فاضل مين؟
لأ، ما فاضلش حد، خلاص كدا،
الجماد بقى ممكن!
صح، درابزين السلّم!
إيه، عايز تعتذرله؟!
بصراحة كدا...
أنا بِعته...
ولبّستها لـ"رضا" صاحبك!
إخص!
أنا مش عارف أقولّك إيه!
حصل خير يا عم "شلبي"!
أنا عن نفسي، مسامحك!
وبقية الناس يا "سعدني"،
تفتكر هيسامحوني؟
والله مش عارف بقى يعني،
الراجل اللي انت لبّسته قضية اختلاس دا،
واتشلّ بسببها،
الله أعلم هيسامحك ولّا لأ!
لا، لا، لا، دوكها انتحر،
اللي اتشل دا مراته بقى... دقيقة واحدة!
لا حول ولا قوة إلا بالله!
آلو!
أيوة، أنا.
بجد؟!
لا، لا، لا. لا عتاب ولا حاجة،
شكرًا، متشكر جدًا!
اوعى تقول اللي في بالي صح!
التحاليل طلعت غلط يا "سعدني"، ومش بتاعتي!
إيه دا؟!
امسحلي بقى
كل اللي انت سجلته على الـ"موبايل" دا،
ما لهوش لازمة خلاص.
بأقولّك إيه،
المعمل اللي غلط في التحاليل دا،
ممكن نرفع عليه قضية؟
صديقي الإنسان، لو تفتكر،
من بتاع زيادة عن سنة كدا ولّا حاجة،
في حفل توزيع جوايز الـ"أوسكار" بتاع 2022،
حصلت حادثة غطّت على الاحتفال كله،
وهي لمّا "كريس روك"
رمى "إفيه" على "جيدا سميث"،
اللي هي مراة "ويل سميث"،
فقام عمك دا اتنرفز والجلالة خدته،
وراح ساب كرسيه واتمشى على المسرح،
وقام لطش "كريس روك" بالقلم،
في مشهد سريعًا ما تحوّل إلى Mems وTiktoks
وغيرها من أشكال المحتوى
اللي سلّت العالم كله تقريبًا
شوية وقت حلوين.
لحد ما قطر الـ"تريندات" وقف في محطة جديدة،
مش فاكر بقى بصراحة،
كان غالبًا يا إما "شيرين" و"حسام حبيب"،
يا إما "تويتر" و"إيلون ماسك"،
يعني، حاجة في الـRange دا.
المهم، صديقي الإنسان،
عشان ما نخرجش عن موضوعنا،
معظمنا ما ركّزش في التفاصيل
اللي حصلت بعد الحادثة دي،
وهي إن "ويل سميث" في نفس اليوم
استلم جايزة أحسن ممثل
عن دوره في فيلم King Richard،
واعتذر عن اللي حصل وهو بيستلم الجايزة،
وبعدها بفترة قصيرة،
اعتذر تاني على الـ"سوشيال ميديا"،
لكن "كريس روك" ما علّقش!
والناس عمومًا
ما خدتش الاعتذار دا بجدية أوي.
كان المؤكد في الحادثة دي لكل الناس
إن "ويل سميث" الغلط راكبه،
لكن أنا جايلك النهاردة بسؤال،
بما إن الراجل اعتذر، هل الاعتذار دا كافي
عشان الحادثة دي تعدّي،
أو يبقى كأنها ما حصلتش؟
أو الجدع التاني، اللي هو
خد بالقلم على وشه دا، يسامح في اللي حصل؟
لمّا بتيجي تفكر في الأسئلة دي شوية،
بتكتشف إن المواضيع معقدة ومش سهلة،
والقصة مش قصة "ويل سميث"
و"كريس روك" بالتحديد يعني، صديقي الإنسان،
ما كلنا بنغلط أحيانًا،
وكلنا كمان الناس بتغلط فينا،
هي الحياة كدا، بتضرب وبتتضرب،
ومش بعيد الأمور تتطور لسبّ أحياء وأموات،
واعتداء بالأيدي وإتلاف ممتلكات،
واحتمال بلاغات وقواضي!
هل عند النقطة دي، ممكن الأمور تتصلح
بينك وبين واحد صاحبك مثلًا
غلط فيك قُدّام الناس؟
أو دلق عليك كبّاية شاي؟
أو انت عايرته مثلًا بحاجة مضايقاه في شكله،
وأحرجته قُدّام صاحبته والموضوع زعّله؟
ما تقولّيش إنها ما بتحصلش، بتحصل.
في الحالة بتاعة "ويل سميث" و"كريس روك" دي،
هتلاقي إن اعتذار "ويل سميث"
عدّى كأنه ما حصلش،
ما حدش حتى خد باله منه أصلًا،
فهل دي مشكلة في الاعتذار نفسه؟
ولّا في الشخص اللي بيستقبل الاعتذار؟
ولّا في حجم المشكلة نفسها من البداية؟
وهل فيه أخطاء ما فيهاش أصلًا إمكانية للصلح؟
ممكن المشكلة تبقى في الاعتذار نفسه،
يعني مثلًا، "ويل سميث" وهو بيستلم الجايزة،
اعتذر للجنة،
لكنه ما اعتذرش أصلًا لـ"كريس روك"،
اللي هو "بأعتذر للجنة عن القلق اللي عملته!"
طب والراجل يا عم اللي انت لطشته على وشه دا،
ادّيله كلمتين طيب!
الباحثة "كارينا شومان"،
المتخصصة في علم النفس الاجتماعي
في جامعة "بيتسبيرج"،
نشرت ورقة بحثية بعنوان "سيكولوجية الاعتذار:
فهم العوائق وطرُق التغلب عليها"،
بتقول إن أحيانًا الناس مش بتعرف تعتذر،
لأن الاعتذار بيكون فيه
اعتراف إن هما غلطوا أو أذوا حد،
وبالتالي، الاعتذار بيحطهم في موقف أضعف،
وبيبقى بالنسبالهم فيه تهديد.
الاعتذار في الحالة دي
هيخلّي اللي بيعتذر يحس بالخجل والعار من نفسه،
وعشان كدا، ممكن يعمل حاجات كتير
عشان يتجنب الاعتذار،
ممكن يلوم حد تاني مثلًا، أو يلوم الظروف،
أو يلوم المجتمع أو الثقافة
أو التاريخ أو الأرصاد الجوية!
كل دا عشان ما يحطش نفسه في موقف الغلطان.
المشكلة اللي "كارينا" بتلاحظها
في الموضوع دا،
إن الغلط كدا بيكبر مش بيصغر،
يعني، لو كان تصرفك ضايق حد شوية،
فتهربك من الاعتذار هيضايقه أكتر وأكتر،
لكن اللي بيتهرب من الاعتذار،
مش بيفكر في المشكلة دي،
كل اللي بيفكر فيه
إنه يحس بالقوة لمّا يرفض يعتذر،
ويحس إنه ما حدش يقدر يلومه.
البروفيسور "تايلر أوكيموتو"،
الباحث في العدالة الاجتماعية
في جامعة "كوينزلاند"،
بيقول إن دي الفايدة الوحيدة
اللي بتكسبها لمّا ترفض إنك تعتذر،
ممكن من بعيد يبان كأن الشخص
اللي ما بيعتذرش دا شخصيته قوية فعلًا،
عايش بالطول والعرض، مش فارق معاه حاجة،
ومش بيرجع في كلامه، ولا فارقله حد،
لكن يمكن برضه العكس هو الصحيح،
يمكن الاعتذار هو اللي محتاج قوة نفسية كبيرة،
عشان تقدر تحط نفسك
في منطقة الاعتراف بالغلط دي،
وتتحمل اللوم على الغلط وتتقبله،
وعشان تتحمل تقل لحظة المواجهة
بينك وبين الشخص اللي غلطت في حقه.
والمواجهة دي هي اللي اتكلم عنها
الفيلسوف الفرنساوي "إيمانويل ليفيناس"،
في فلسفته عن الوجه.
أيوة، صديقي الإنسان،
الوجه اللي هو الوش يعني،
اللي اتصدّغله دا!
كان "ليفيناس" شايف إن الوش دا
هو مصدر الإحساس الخُلُقي،
لأن الوجه الإنساني
لمّا بيواجهك ويبصلّك في عينك،
انت تلقائيًا بتكون مُطالَب
بتحمل مسئولية أخلاقية،
عشان كدا، المواجهة والبص في العين دُول
بيكونوا مهمين جدًا في اللحظات اللي زي دي،
وعشان كدا، لمّا بتغلط في حد،
بتقولّه، "أنا مش عارف أودّي وشي منّك فين!"
لأن لحظة المواجهة بتاعة إنك تحط وشك في وشه،
هي لحظة تحمل المسئولية الأخلاقية تجاهه،
زي ما بيقول "ليفيناس".
الباحثة والكاتبة "برينيه براون"
بتقول إن جوهر الاعتذار الحقيقي
هو الضعف أو الهشاشة،
وعشان كدا، الاعتذار بيكون صعب،
لأن عدد قليل من الناس هما بس اللي بيقدروا
يسمحوا لنفسهم إن هما يكونوا ضعيفين،
والسبب في دا إن معظمنا بيتخيل إنك لو غلطت،
فدا معناه إنك صديق أو أخ أو أب مش كويس،
وبكدا، الاعتذار مش بس
بيكون مواجهة مع الآخر،
لأ، دا كمان مواجهة مع الذات،
لأنك بتكتشف ذاتك وبتعرّيها
وبتسمح لنفسك تبقى ضعيف،
لمّا بتشارك مشاعرك ومخاوفك،
ولمّا بتعبّر عن أفكار
بتحطك في موقف ممكن يحرجك.
عشان كدا، الاعتذار بيكون فعل حميمي جدًا،
وبيبقى خطوة أسهل نسبيًا
لو الواحد بيعتذر لحد
فيه بينهم مساحة حميمية أصلًا،
زي صديق مُقرّب أو شريك حياتك مثلًا.
وعشان كل دا بيحتاج درجة كبيرة
من الشجاعة أو الثقة في نفسك،
بعد ما تسيب كبرياءك على الباب برة،
وكمان الثقة في اللي قُدّامك،
لكن في نفس الوقت، التسامح مع فكرة
إنه جايز رغم كل شيء ما يقبلش اعتذارك.
طب الكلام دا من زاوية
الشخص اللي غلط وبيحاول يعتذر،
لكن ماذا عن الشخص اللي بيستقبل الاعتذار؟
هل الشخص دا
ممكن يبقى سبب في المشكلة هو كمان؟
ازاي طيب؟ مش كفاية
إنه اتغلَط في حقه واتضرَب قُدّام الناس؟!
الشخص اللي مطلوب منه الغفران
بيكون على الناحية التانية من الشخص المعتذر،
الغفران بالتالي، هو مقابل للاعتذار،
فإذا كان الاعتذار بيفيد المعتذر
من ناحية إنه بيحرر نفسه
من عبء الشعور بالذنب،
لأنه أذى إنسان تاني،
فالغفران بيحرر الشخص
اللي استقبل الاعتذار دا،
من عبء الضغينة اللي هو شايلها،
ومن شعوره إنه اتأذى أو اتجرح.
الشخص دا بيكون قُدّامه حلّين،
إما إنه ييجي على نفسه،
ويقدّم اللي فيه الخير، ويـLet go،
وإما إنه يفضل حاسس إنه اتغدر بيه،
ودا طبعًا بيعتمد
على حجم الغلطة وسعة صدر الشخص،
وصدق الاعتذار اللي اتقدّم.
محتاجين هنا، صديقي الإنسان،
عشان ما نُقعش في الغلط احنا كمان،
إننا ناخد بالنا من الفرق بين الغفران
والحاجات التانية اللي شبهه،
زي التبرير والعُذر والتغاضي والرحمة والعفو،
اللي هي كلها مفاهيم قريبة من الغفران،
أو متقاطعة معاه،
لكنها مش هو بالظبط.
على سبيل المثال، صاحبك اللي بينسى كتير،
وبيحط مواعيد فوق بعض طول الوقت،
ونتيجة دا، كتير بيتأخر عليك،
أو بينسى إنه ادّالك معاد مثلًا،
ما بيبقاش هنا فيه مكان للغفران أوي،
إنما عند نقطة معيّنة، انت بتبدأ تعذره،
وتقول لنفسك، "هي دي تركيبة شخصيته."
عشان فعلًا، هي دي تركيبة شخصيته وخلاص،
والموضوع ممكن ما يبقاش ليه حل ببساطة.
الغفران في المقابل بيكون في الحالات
اللي فيها شخص أخطأ في حق شخص تاني،
بكامل إرادته الحرة وباختياره،
ساعتها بس، ممكن نتكلم عن الصفح أو الغفران،
لمّا حد يغلط في حقك.
ولو كنت ناوي تتسامح معاه وتصالحه،
فالغفران بيشمل 3 حاجات،
أولًا، إنك بتتجاوز المشاعر السلبية
اللي انت حاسس بيها
تجاه الشخص اللي غلط في حقك.
وثانيًا، إنك بتتجنب ردود الأفعال العنيفة،
أو المن والأذى مع الشخص اللي اعتذرلك.
مش كل شوية بقى، ترجع تقولّه،
"فاكر لمّا عملت كذا كذا وأنا عدّتهالك؟!"
مهو دا ما اسمهوش غفران، صديقي الإنسان!
انت كدا لسة ما سامحتهوش!
وتالت حاجة، واللي هي ستدهشك، صديقي الإنسان،
إنك تحاول تصلّح علاقتك بالشخص دا
أو ترجّعها لسابق عهدها.
وطبعًا دي كلها حاجات صعبة،
وبتورينا أد إيه الغفران كمان صعب،
زيه زي الاعتذار بالظبط.
عشان كدا، ممكن الشخص اللي غلط يعمل عليه،
ويعتذر بصدق وكل حاجة،
لكن ما نوصلش لمرحلة التسامح،
لأن لحظة الغفران هي كمان مش سهلة.
مثلًا، من الحاجات
اللي ممكن تعقّد الموضوع شوية،
الشخص اللي بيستقبل الاعتذار هو كمان
معرّض للوقوع تحت سطوة الشعور بالسُلطة،
لأنك لمّا حد بيغلط فيك،
ويبقى انت اللي معاك الحق،
دا بيحطك في موقع سُلطة،
زي ما قلنا إنه بيحط
الشخص المعتذر في موقف ضعف.
انت دلوقتي عندك القُدرة
إنك تحكُم على الشخص دا بالرفض أو القبول،
ومن الآخر كدا، ماسك عليه غلطة،
ودي حاجة ممكن تغريك إنك تستخدمها لصالحك.
الـDynamic دا بيبان أوي
في الأخطاء والاعتذارات العلنية،
واللي بتحصل في المجال العام،
خصوصًا، لو ليها جانب سياسي.
عشان كدا، في عالم السياسيين
بتلاقي ناس بتطالب ناس تانية بالاعتذار،
الاعتذار عن فعل أو عن تصريح
أو عن إشارة أو عن تسريب،
ودي عادةً بتبقى حاجة شكلية تمامًا،
حتى لو الشخص اعتذر، مش هتفرق،
لأن الهدف مش في الصلح أصلًا،
احنا خصوم سياسيين كدا كدا،
الهدف هو إن أنا أحطك في موضع الغلطان،
وأحرجك لأطول وقت ممكن!
عشان كدا فيه اعتذارات كتير
بتضيع في لعبة السُلطة دي،
المعتذر بيحس إن هو بيتذلل،
واللي بيستقبل الاعتذار بيحس إن هو بيستهبل،
والموضوع بيفرُط منهم هما الاتنين!
بس هنا، فيه سؤال تاني برضه، صديقي الإنسان،
مهو إذا كان الشخص اللي بيستقبل الاعتذار دا
هو اللي معاه الحق، وهو اللي اتغلط فيه،
وكمان الغلط دا ادّاله سُلطة أخلاقية،
إيه اللي هيخلّيه يسامح أصلًا؟
واحد من أهم الأسباب
اللي ممكن تدفع الواحد للصفح،
هو الحرية من الضغينة.
الحرية من إيه، صديقي الإنسان؟
الحرية من الضغينة،
إنه يعيش مش حاسس بالمرارة
اللي بتيجي من الشعور بالظلم،
يعني خُد مثلًا، علاقة الواحد بأهله،
فيه ناس ممكن تكون
اتعرّضت لأذى كبير من أهلها،
لكنهم محتاجين الصفح
عشان يعيشوا في سلام بينهم وبين نفسهم،
وعشان يلاقوا Closure، ويحسوا إنهم
اتحرروا من الماضي وكل اللي حصل فيه.
كتير من الأبناء لمّا بيكبر،
حتى لو كان اتعرّض لطفولة مش كويسة،
بيحس إنه مش عايز الغضب
يفضل هو المسيطر على علاقته بأهله،
خصوصًا، لو الدنيا خدت كل واحد فيهم في حتة،
واحنا اتغيرنا والأهل اتغيروا،
وسُلطتهم علينا ما بقتش زي الأول،
بالمرض أو حتى بالموت.
الموضوع بيوصل لدرجة إن
الكاتبة والفنانة الأمريكية "إيفا إنسلر"
اللي اتعرّضت للاستغلال الجنسي
من أبوها في طفولتها،
بتكتب هي اعتذار بنفسها
على لسانه بعد ما بيموت.
لأنها عارفة إن مهما استنت الاعتذار دا،
عمره ما هييجي!
كتابها، اللي هو بعنوان "الاعتذار"،
كأنه محاولة منها،
حتى بعد ما الراجل مات واتدفن،
إنها تلاقي طريقة تتصالح بيها مع اللي حصل،
حتى لو هتمثّل إن هو اعتذر.
وبعدين تمثّل إنها تفهمت الاعتذار الخيالي.
ودا ببساطة لأن الغلط سواء بسيط أو كبير،
بيكون تقيل على كل المتورطين فيه.
يا دين النبي! اعتداء جنسي؟!
بس كدا، صديقي الإنسان،
احنا دخلنا في مستوى أخطاء
ما بتتحلّش بـ"أنا آسف" و"حقك عليا"،
دي أخطاء عايزة بوليس النجدة!
لكن هي دي بالظبط الفكرة،
هل فيه أخطاء كبيرة أصلًا
لدرجة إن لا يُمكن الصفح عنها؟
علشان نفكر في السؤال دا،
أنا جايبلك بقى حوار مش عايز بوليس النجدة،
دا عايز قوات حفظ السلام!
"جنوب أفريقيا" في 1995
أسست لجنة اسمها "الحقيقة والمصالحة"،
كان هدفها إنها تكشف الانتهاكات والجرايم
اللي حصلت أثناء فترة الفصل العنصري،
على أساس إن دا هيكون الحل الوحيد
اللي هيخلّي البيض والسود
يقدروا يعيشوا مع بعض تاني.
اللجنة دي ما كانش هدفها
إنها تعاقب على اللي حصل،
وإنما كانت لجنة اعتذارية
بتحاول توضّح الحقيقة للناس،
وقررت إن اللي هيطلع على المنصة
ويعترف بأي جريمة ارتكبها
في فترة الفصل العنصري،
مش هيتعرّض للملاحقة القضائية.
أشهر واقعة تقريبًا من اللجنة دي
كانت ست اسمها "نوماندي"،
في 1985، كان جوزها واتنين أصحابه
اتقتلوا بشكل عنيف جدًا،
لأنهم كانوا نشطاء ضد الفصل العنصري،
مجموعة من البيض اتلموا عليهم وهاتَك يا ضرب،
واتسحلوا على الأرض
واتضربوا بالعصيان والأسلحة البيضا لحد ما ماتوا،
وبعدين اتسابوا في عربية، والعربية اتحرقت!
وكل الوقت دا عدّى
من غير ما حد يتحاسب على اللي حصل،
ولا حد يعرف حتى مين اللي عمل كدا.
"نوماندي" راحت لجنة "الحقيقة والمصالحة"
عشان تحكي حكايتها دي،
اللي اتذاعت،
ونُص شعب "جنوب أفريقيا" تقريبًا شافها وسمعها،
وساعتها، قالت إنها متأكدة إن البوليس
هو اللي عذّب جوزها وقتله بالشكل دا.
بعد شهور من الحكاية،
اللجنة اتواصلت معاها تاني،
وقالولها إن فيه شخص اسمه "إريك تايلر"
اعترف إن هو اللي قتل جوزها،
راحت "نوماندي" تاني محكمة الصلح،
وقعدت تتفرج على "تايلر" دا
وهو بيحكي ازاي ضرب الراجل دا بحديدة تقيلة،
وازاي ولّع في الجثة،
بعد ما حطها في العربية!
"تايلر" قال إنه كان بينفّذ الأوامر،
لكنه رفض يقول مين الجهة اللي أمرته بكدا،
وطلب من "نوماندي" إنها تسامحه.
ورغم إن "نوماندي" قالت إنها فعلًا
هتقدر تسامح اللي عمل كدا،
لكنها رفضت تسامحه،
لأنها شافت إنه لسة بيكدب ولسة بيخبي معلومات،
والنتيجة إن لجنة "الحقيقة والمصالحة"
رفضت طلب العفو عنه،
لأن المصالحة هنا
كانت مشروطة بالحقيقة، بالحقيقة كاملة.
وصحيح أن "تايلر" ما اتحاكمش أبدًا،
زي ما اللجنة وعدت،
لكن "نوماندي"، رغم كدا،
عبّرت عن قدرتها إنها تسامحه،
لو اعترف بالحقيقة كلها قُدّام الناس،
ولو اتعاقب على اللي عمله في جوزها،
ساعتها، ممكن الموضوع
يبقى محل نظر بالنسبالها.
لكن مش القصة دي، صديقي الإنسان، بتثبت
إن فعلًا فيه حاجات كبيرة جدًا
لدرجة إن التسامح فيها بيبقى مستحيل؟
ولّا المفروض نصدّق كلام "نوماندي" بقى،
إنها كانت هتقدر تسامح القاتل،
لو كان كمّل اعتذاره للآخر، وأدى عقابه؟
الفيلسوف الفرنسي "جاك دريدا" عنده رأي
في القصة دي، ممكن يفاجئنا شوية.
"دريدا" بيقول
إن التسامح أصلًا كدا كدا مش عادي،
ومش المفروض يكون عادي،
بالعكس، هو دايمًا لازم يبقى استثنائي،
ويقف قُدّام المستحيل،
والتسامح بيشمل الاعتراف بالخطأ،
وتقبُّل الألم الناتج عن دا،
وتجاوز مشاعر الاستياء والرغبة في الانتقام،
ولمّا بيحصل بصدق، بيغيّر جوهر الإنسان،
لأنه أكتر بكتير من مجرد اكتفاء
بنسيان اللي حصل أو التصالح معاه،
اللي يغفر مش بينسى!
وفي نفس الوقت، مش بيدخل في صفقة
أو يساوم على مكاسب
مقابل الخطأ اللي حصل في حقه،
لأنه بالنسبة لـ"دريدا"
العدالة مش جزء من التسامح،
بالعكس، التسامح أصلًا بيوقّف عجلة العدالة،
وبيقدّم بدالها الكرم والرحمة،
لأن العدالة في ذاتها مفهوم قاسي،
بيقول إن السِّن بالسِّن والعين بالعين،
وبيشوف إن جميع الأطراف متساويين
من حيث الخطأ والتعويض،
لكن التسامح بيغيّر المسار دا،
والمفترض إنه بيوقّف
دايرة العنف والانتقام دي،
ويفتح مجال للتعافي والرقي الأخلاقي،
سواء على مستوى الفرد
أو على مستوى المجتمع بأكمله.
عشان كدا، "دريدا" بيقول
حاجة غريبة شوية وشكلها متناقض،
وهي إن الواحد ما يقدرش
وما ينفعش أصلًا يسامح
غير الأخطاء اللي لا يُمكن العفو عنها،
غير كدا، مش هيكون صفح بالمعنى الحقيقي،
لأن الأخطاء اللي بتقبل العفو
وسهل نتسامح معاها،
هي الأخطاء اللي ممكن تتصلّح أصلًا،
وممكن بالتالي، العدالة تتحقق فيها،
يعني، صاحبك اللي اتأخر عليك دا،
ممكن تتأخر عليه انت كمان،
عادي، ما فيهاش حاجة.
وإذا تحققت العدالة،
يبقى ما فيش داعي ولا معنى
لفكرة الصفح أصلًا،
لكن فيه معنى للصفح بس
إذا كان بيُقف زي ما بيقول "دريدا" كدا،
وجهًا لوجه أمام المستحيل.
مش فاهم برضه؟
هأحاول أبسطهالك أكتر، صديقي الإنسان.
يلّا، مش مشكلة، مسامحك!
"دريدا" يقصد إن الحاجات التافهة
اللي بنعتذر عنها عمّال على بطّال دي،
هي كدا كدا حاجات
أي حد يقدر يسامحها ويتجاوزها،
في حين إن الغفران الحقيقي
بيروح لأبعد من كدا بكتير،
لحاجات مستحيل الواحد يتخيل
إنه ممكن يسامحها أصلًا،
ودا اللي بيخلّي السماح حقيقي،
إنك تسامح على حاجة مستحيل غفرانها.
لمّا حاجة غلط بتحصل عمومًا،
سواء غلطت في حد أو حد غلط فيك،
بتبقى لحظة مؤسفة
ومحتاجة شجاعة كبيرة في التعامل معاها،
الشخص اللي غلط ممكن يحتاج يبذل مجهود كبير
عشان يواجه نفسه بغلطه،
قبل حتى ما يواجه أي حد تاني بالغلط دا،
والشخص اللي وقع عليه الغلط،
عند نقطة معيّنة،
بيحس إنه محتاج يصلّح اللي اتكسر فيه،
عشان ما يراكمش شعور بالغضب والضغينة
يفضل معكّر عليه بقية حياته!
ومن هنا، صديقي الإنسان،
يبقى الاعتذار والصفح تجربة مهمة،
يمكن نادر جدًا إن هي تحصل بسلاسة،
أو تنتهي بالتصالح والغفران فعلًا،
لكن الأكيد إن دا بيحصل أحيانًا،
ومهم إنه يفضل مَثَل أعلى،
نتطلع إليه على الأقل.
لكن في حالة واحد بقى،
زي عم "شلبي" دا، صديقي الإنسان،
واللي سرق الدرابزين وباعه
وكان عايز يلبّسها للواد "رضا"،
هل دا شخص نسامحه؟
الإجابة، لأ، صديقي الإنسان،
لأنه مش أول مرة يعملها!
عارف كان عايز يعمل إيه مع الواد "موحة"؟
ولّا بلاش.
يلّا، سلام بقى، عشان أنا،
أنا هأقوم أطلّع....!
عايزك تنزل
تسبّله في الـ"كومنتات"، صديقي الإنسان،
بأبشع الألفاظ!
مش أبشع أوي يعني!
نُص نُص، عشان ما تاخدش سيئات.
يلّا، تصبح على خير.
