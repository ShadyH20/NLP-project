يعني إيه تبطّل يا "سعدني"؟! قصدك إيه؟!
أسوأ عاداتي!
قعدتنا الحلوة!
دا أنا كنت جاي أدوّقك خط الإنتاج الجديد،
قبل ما أعرضه على "شارك تانك"،
تقولّي أبطّل؟!
بُص يا "رضا"، دا قراري.
أنا زهقت بصراحة، وعايز أركّز شوية في حياتي.
مالها حياتك؟!
مهي رايقة أهي وعايشين في أحلى ملكوت!
بالظبط!
أنا عايز أعيش في الواقع بقى!
البتاع دا معطّلني عن كل حاجة!
معطّل تفكيري ووقتي وفلوسي!
يا أخي، حتى علاقتي بالناس،
بقى هو اللي بيحُكمها!
ما بقاش فيه حاجة أبدأ اليوم عشانها غيره!
وبعدين، بقالي سنين عايش بيه، وما عملش حاجة!
فبناقص بقى!
لا، لا، لا، لأ. دا مش كلامك!
دا كلام الدكتور
اللي بييجي على "القاهرة والناس"،
الساعة 10 الصبح في القهوة، صح؟!
"رضا"...
أنا عايزك تهدا، أرجوك!
دا أنا كنت مسمّيك الأستاذ "محمد فرّاك"،
من حلاوة إيديك!
لأ يا سيدي، خلاص،
أنا هأفرك دلوقتي على أكل عيشي!
وهألفّ على بنت طيبة وهادية كدا
أرتبط بيها، وربنا يكرمني.
طب والنَّفَس؟!
إن لبدنك عليك حق!
أنا هألعب رياضة.
لعلمك، ممكن نروح الـGym مع بعض.
نقعد على القهوة.
نلعب كوتشينة.
هي وصلت للكوتشينة؟!
صحيح...
الـ"بيزنس" بتاعي نجح،
بس فشلت في أهم مشروع في حياتي!
طب انت إيه رأيك،
تبطّل بُكرة، وأنا بعد بُكرة معاك عادي!
مش عايز يا "رضا"! قُلتلك، مش عايز يا أخي!
انت بتشوّحلي؟!
انت هتشرب!
هتشرب!
اشرب! اشـ...!
مش عايز يا "رضا"! مش عايز!
- إيه؟!
- مش عايز!
مش عايز أبقى زيك يا أخي!
إيه، هو أنا بأهرّش؟!
خلاص يا "رضا"، امشي دلوقتي، ونتكلم بعدين!
لأ، رُد عليا دلوقتي!
يا عم، قُلتلك، امشي، ونتكلم بعدين!
ولا بعدين، ولا قبلين!
خِلصِت يا صاحبي!
خِلصِت يا حبيب أخوك!
- خِلصِت...
- يا عم، خلاص، امشي بقى!
ماشي، خِلصِت!
بترمي النعمة على الأرض يا "سعدني"؟!
وسّع كدا يا "سمير"!
فيه إيه يا "رضا"؟!
فيه إيه يا "سعدني"؟!
انت زعّلته؟!
دا "رضا" حسّاس جدًا!
انت ما تعرفش لو قعد لوحده،
ممكن يعمل في نفسه إيه؟
هيعمل إيه يعني؟! يا عم سيبه يغور في داهية!
هيعمل إيه؟!
دا ممكن يشرب مخدرات!
آه، طبعًا، مهو طفح عليك انت كمان!
امشي يا "سامح"، امشي! امشي، الله لا يسيئك!
صديقي الإنسان،
ليا واحد صاحبي اسمه "سيد مَلَكة"،
سألته في يوم من الأيام عن نفسي،
قُلتله، انت شايفني ازاي يا "سيد"؟
قالّي، "يا باشا، أنا شايفك مدمن متعافي."
قلتله، متعافي ازاي يا "سيد"؟
دا أنا بأكلمك حتى والـ"جوب" في إيدي!
قالّي، "لأ، يا باشا، انت مش فاهمني.
المدمن المتعافي دا يعني واحد مثلًا،
راجع من شغله تعبان، وعايز ينام.
لكنه بدل ما يرتاح بيتعافى على نفسه،
وينزل يجيب السيجارتين اللي هيريحوا باله!"
الله يجازيك يا "سيد"!
يعني الواحد دار بيه الزمن، وبقى مدمن متعافي؟!
ويا ريته حتى متعافي من الكيف،
لأ، دا بيتعافى على الكيف!
صديقي الإنسان، إيه اللي وصّلنا لكدا؟!
لأ، غير الواد "رضا".
يعني "سبيستون" تنبأتلنا بمستقبل باهر،
نجاح وإنجازات وتحقيق كل الأحلام،
وإنك في سنك الحالي دا،
المفروض تستلم الراية،
وتأخذ على عاتقك
مهمة بث الأمل في شباب المستقبل.
أنا شايف هناك
أحد شباب المستقبل رافع الراية البيضا!
مش دي يا ابني! لأ، مش دي!
إيه اللي حصلّك، صديقي الإنسان؟
انت كان مبني عليك آمال كبيرة أوي.
وانت كمان كان عندك تطلعات وتوقعات عن نفسك
مختلفة تمامًا عن وضعك الحالي.
إيه المنظر دا والنبي؟!
خلّيني أحكيلك دلوقتي قصة "عبد العظيم"،
واحد صاحبي، ما تعرفهوش!
رغم إن اسمه يوحي
بإنه موظف خمسيني في الأوقاف،
إلا إن "عبد العظيم"
هو مواطن ما بعد حداثي نموذجي،
شابّ عنده 23 سنة، زي الورد،
بيشتغل كـFreelancer في واحدة من الشغلانات
اللي المسمى الوظيفي بتاعها محتاج ترجمة دي!
وغالبًا، ما بيبقاش حد حواليه
عارف هو بيشتغل إيه،
لكن واضح إنه بيقبض كويس!
بقوة الدفع الذاتي،
بيلفع الـ"لابتوب" على كتفه كل يوم الصبح،
ويضرب الـAirPods في ودانه
ويتجه رأسًا إلى "وورك سبيسه" المُفضَّل.
دقائق في انتظار "أوبر"،
بيستنزفها في شراء علبتين سجاير مستورد،
لزوم الشبحنة!
وبعدين، يعرّج في طريقه على "ستارباكس"،
لزوم الروشنة!
عارف إنه مُقاطَعة، صديقي الإنسان.
ثم يغرق في العمل التنافسي الحارق
لحد نُص الليل،
بدون شغف، بدون يقين من جدوى حياته!
وبالكثير والكثير من القلق والهلع
من فرط الـ"ديدلاينات"
والفواتير والأقساط والأمان الوظيفي
اللي على كف عفريت، ... وهذه الأشياء.
بيقابل "عبد العظيم"
مشكلتين في غاية التناقض،
مشكلتين في غاية التناقض
بيعتملوا في صدر "عبد العظيم".
محتاج المزيد من الطاقة،
عشان يواكب الحياة العملية السريعة دي،
وفي النفس الوقت، بيلاقي مخه
لا يتوقف عن التفكير والقلق في ساعات الراحة،
بل حتى وهو نايم!
بكام يا راحة، وأنا أشتريكي!
في نظرية التوتر، Strain Theory،
اللي صاغها "ميرتون" في الأربعينيات،
أعاد استخدام مصطلح Anomie،
الخاص بـ"إميل دوركايم"،
واللي ما لهوش ترجمة عربي واحدة،
هو شيء بين الخلخلة والارتباك والفوضى.
وضّح "ميرتون"
إن الاختلال بين القِيَم والأهداف،
اللي بيدفعنا المجتمع ناحيتها،
وبين الوسائل المشروعة لتحقيق الأهداف دي،
بيخلق عندنا هذا الـAnomie.
المجتمع بيقولّنا إن السعادة نقدر نوصلّها،
لو حققنا الثروة وبقى معانا فلوس،
تكفّي إنها تسد احتياجاتنا
وتحسسنا بالأمان لباقي حياتنا،
والعمل والاجتهاد والمثابرة،
هما الوسائل المشروعة
المتأصلة في قناعة كل شخص فينا.
كلنا عارفين يعني،
"مَن جَدّ وَجَد"، مش محتاجة.
الفكرة اللي قلناها دلوقتي دي، صديقي الإنسان،
اسمها الميريتوقراطية، أو الجدارة،
دلوقتي، انت عندك أحلام،
وعندك أدوات لتحقيق الأحلام دي،
وعلى أد ما تشتغل وتجتهد،
على أد ما أحلامك هتتحقق،
الموضوع بسيط، 1 + 1 = 2،
شغل وكد واجتهاد = نجاح وسعادة وأمان.
لكن مع تدخُّل سوق العمل،
تحاول تقدّم السبت، وتكد وتجتهد،
وتبقى قاعد في انتظار الحياة المثالية
اللي المجتمع وعدك بيها،
بتكتشف إن طبيعة نظام العمل دا
مش بيقدّم غير فرص محدودة جدًا
للحياة المثالية دي،
الفرص المتاحة
اللي تقدر تحصد منها الثروة والأمان،
أقل بكتير من أعداد الناس
اللي بيتنافسوا عليها،
الموضوع عامل زي تنافس الحيوانات المنوية كدا
للوصول للبويضة،
ما فيش مكان غير لحيوان منوي واحد بس،
مع إن اللي بيتنافسوا ملايين.
ومع أول واحد فيهم هيوصل،
هتقفل على الباقيين،
وهيبقى مصيرهم الفشل.
أستاذ علم الاجتماع "رام أهوجا"،
بيفترض إن الفجوة
بين اللي البني آدم مننا عايزه،
وبين اللي يقدر عليه،
بيسبب للإنسان 3 أزمات،
عدم قدرة الفرد على التكيف مع نفسه،
وعدم الشعور بالالتزام ناحية المجتمع،
والانفصال عن البشر والجماعات المحيطين بيه،
وعن العالم ككل.
صديقي الإنسان الغلبان،
ما أشد حيرتك بين ما تريد وما تستطيع!
لكن إيه سبب الاختلال الرهيب دا؟
تعالى نجيب الحكاية من الأول.
المشكلة كلها بدأت مع "عبد العظيم"
لمّا قطعوا الحبل السُرّي،
بمجرد قطع الحبل السُرّي،
المفروض يصبح الإنسان ذات منفصلة عن أمه،
لكن في نفس الوقت،
بيفضل مرتبط بيها ومعتمد عليها لفترة طويلة،
تشيله وترضّعه وتهشّكه،
وفي الوقت دا،
العالم بالنسبة للإنسان كله بيبقى هو نفسه،
العالم كله هو نفسه دي،
وإدراك الإنسان لأنه فرد في عالم كبير،
أو كونه يبطّل خلط
بين ذاته وبين العالم دا، بتحصل ببطء،
وبتتأثر بأسلوب التربية
اللي ممكن يسرّع العملية دي أو يبطّأها،
وبتتأثر بالمحظورات والإحباطات،
اللي بتحطها الأم والأب والبيئة والمجتمع
في وش عملية نضوج الطفل دي.
لكن عاجلًا أم آجلًا، وبمزاجه أو غصب عنه،
بيتحرر الطفل دا من الروابط دي كلها،
وبيعرف نفسه كفرد منفصل.
ممكن هنا بقى نقول إن فردية الإنسان الحديث
كانت واقفة على Some Kind of حبل سُرّي،
رابط كدا ما بينك وما بين العالم،
أينعم، بيحد من حريتك وحركتك،
لكنه بيمنحك شعور أصيل بالأمان والانتماء،
وإنك ليك جذور ثابتة،
ممكن نسميه
شكل من الارتباط بالروابط الأولية.
انت طول ما انت مربوط بالروابط الأولية دي،
فردانيتك بتبقى مش كاملة،
الروابط اللي ما بتسمحش للطفل
بالابتعاد عن أمه،
شبه الروابط اللي كانت بتربط الإنسان
بالطايفة الدينية والقبيلة والقرية والذي منه.
بمجرد ما بتنقطع الروابط دي،
يلاقي الفرد أول مهمة في وشه
هي العثور على الشعور بالأمان دا من جديد،
وإعادة غرس نفسه، لا مؤاخذة، في العالم،
ما انت فرد بقى، زي ما قال "تامر حسني"،
هيدوّر على الأمان والحب بتاع زمان!
الروابط الأولية كانت بتدّيك الأمان واليقين
والإحساس بالاتحاد والتكامل مع العالم،
من بعدها، على أد درجة إحساسك بفردانيتك دي،
هتحس بانفصال ذاتك عن العالم،
ويلاقي الإنسان نفسه لوحده
في مواجهة الشعور الطاغي والمهيمن بالتهديد،
نتيجة الانفصال،
واللي بيتترجم في صورة الوحدة والعَجْز والشك،
في دوره كإنسان في هذا الكون الفسيح.
والشعور بإن وجوده لوحده كدا
بلا جدوى ولا يحمل أي معنى.
استمر صديقي "عبد العظيم"
كتور مثالي في ماكينة الحياة،
بيشتغل طول الأسبوع، بل طول السنة،
في بحث مضني عن السعادة في الظاهر،
لكنه أصبح مقتنع داخليًا
إن أقصى سعادة ممكنة،
هي التخفف من الآلام،
بينما ذلك الشعور المثالي
اللي بنقرا عنه في الروايات،
هو من خيال الكاتب،
وأي تشابه بينه وبين الواقع مجرد إسهال فكري!
الفيلسوف والمحلل النفسي الألماني،
الراجل الكُبّارة اللي اسمه "إريك فروم"،
بيقول إن الإنسان
لمّا أفلت من المملكة الحيوانية،
واترقّى وخلّص لنفسه عالم بتاعه لوحده،
انفصل عن الطبيعة،
لكنه في نفس الوقت، لسة جزء من الطبيعة،
دا كان سبب شعوره العميق بالقلق،
ورغبته الأبدية
في الالتحام مع الطبيعة مرة أخرى.
لكن هيهات يا لا يا إنسان!
الإنسان، صديقي الإنسان،
يُعتَبر الابن العاق للطبيعة،
وفي كل الأديان الإبراهيمية،
بنلاقي إن الإنسان محروم
من العودة لهذا الفردوس مرة أخرى،
ودا اللي بيفسر شعوره الدائم
بالإثم والذنب والخطيئة.
وبالتالي، أكبر احتياج للإنسان
هو إنه يتغلّب على شعوره بالانفصال،
وإنه يهرب من سجن عزلته من العالم،
اللي هو جزء منه في الأصل،
وعلى حسب العصر اللي انت عايش فيه،
والحضارة اللي انت جاي منها،
بتختلف درجة الشعور دا عند كل إنسان.
في العصر الحديث مثلًا،
الإنسان وصل لأعلى درجة
من إحساسه بإنه فرد ضئيل،
وإن العالم أكبر منه بمليارات المرات،
وعلى أد ما الإنسان
بيحس إن هو صغير أوي في عالم كبير،
على أد ما بيزيد عطشه
لاتحاده مع العالم دا بنفس الدرجة،
فوصل لأعلى درجة هو كمان.
بس مش دي العَقَبة الوحيدة، صديقي الإنسان،
المشكلة الأكبر إن العالم هو كمان
يعني، بيبصلك، لا مؤاخذة،
بصة مش حلوة، مش أد المقام،
والسبب في دا
راجع لتأثير التكنولوجيا على حياتنا.
ما فيش مرحلة سابقة من حياة الإنسان
إلا وكان بقاؤه وأمانه
بيعتمدوا على الشغل البدني والعقلي مع بعض،
لكن في حين إن مع بداية الثورة الصناعية
بقت الآلات هي العامل المهم
في الشغل والإنتاج،
ودا اتكلمنا عنه كتير،
فبعد ما كان الشغل بيحتاج دراعك
مع زَقّة صغيرة من عقلك،
بقى الشغل بيعتمد في الأساس على عقلك
مع زقة صغيرة من دراعك،
وبقى راس المال النهاردة
بيعتمد على الإبداع أكتر،
زمان، كان بيعتمد على العضلات،
والنهاردة، أصبح المخ والعضلات،
ولو عندك حاجة في السكة حيلتك كمان،
هاتها، أهلًا وسهلًا!
الآلة بتمتلك قدرة غير مسبوقة
على شفط كل ما هو نافع عندك!
الحقيقة، العالم الحديث أصبح بيئة سامة،
محكومة وحاكمة في نفس الوقت
بقوانين تفوق طاقتنا وقدراتنا،
فاحنا حتى لو جدلًا خرقنا المنطق دا،
ومشينا عكس الاتجاه،
وحاولنا نرجّع الطفل "عبد العظيم" لرحم أمه،
اللي بيتحرّق شوقًا للعودة إليه،
أو حاولنا نعيد اتصال
الإنسان الغارق في الفردية دا،
بعالمه اللي انفصل عنه،
هنصطدم بعجز الإنسان نفسه
عن إنه يجاري العالم دا في سرعته ونشاطه.
الـFormat بتاع مُستقبِلات دماغنا كبشر
مش متماشي مع قوة وسرعة وكفاءة
الـFormat بتاع المُرسِلات،
اللي هو الإنترنت والإعلانات
والفيديوهات والصور والمعلومات،
وكل حاجة بلغة صفر وواحد
معروضة قُدّامك على شاشة.
مش بس مش متماشية عادي،
لأ، "دا احنا صغيرين أوي يا (سيد)!"
العالم الحديث بيتميز بالتنافسية
والضغط والتوتر والتسارع
والاستنفار الدائم للمشاعر والمحفزات.
ثقافة العالم النيوليبرالية
بتتغذى على التنافسية هي كمان،
بيساعدها في دا النظام التقني
اللي قدر يكثف المعلومات بشكل غير مسبوق،
ويكوّرها ويرميها في المخ البشري،
زي ما أنا بأعمل معاك كدا، صديقي الإنسان!
وارمي براحتك، فاضية جوا!
"فرانكو بيراردي"،
الراجل اللي احنا بنحبه أوي هنا في البرنامج،
بيشبّه في الحالة دي،
الاستنفار الدائم للمخ البشري دا،
بإنه محطوط بين مطرقة التنافسية،
وإنه لازم يجتهد عشان ينجز اللي وراه،
وبين سندان المحفزات الكتير اللي مشتتاه
والمعلومات الكتير
اللي محتاج يعرفها ويتعلمها.
بيشبّهنا ويكأننا في حالة صعق كهربائي دائم!
هذا الصعق الكهربائي
اللي ممكن يتترجم حاليًا في صورة إنسانية،
على شكل أرواح مفزوعة
وعقول شاردة أو جائحة هلع،
ولحد فترة قريبة، كانت كلمة "هلع" أو Panic
جزء من الخيال الأدبي،
لكن ما كانش ليها حضور أوي في حياتنا،
النهاردة، أصبح الهلع ظاهرة تدعو إلى الهلع!
وهي اللي بيفقد فيها الإنسان
السيطرة على نفسه أو على جسمه،
تسارع ضربات القلب بقى وضيق التنفس،
وممكن الإغماء والشلل،
الإنسان المعاصر عامل كدا بالظبط.
الاقتصاد مرن، وبيقولّك إنه
يُمكن استبدالك بشياكة في أي لحظة،
هتغفل فيها عن المطلوب منك،
بدون ما يكون مهتم بتأمين حياتك
الاجتماعية والنفسية والصحية في المقابل.
كل دا، صديقي الإنسان،
جنب إن دماغنا بقت دايمًا مُثارة،
ومع الإثارة اللي عايشين فيها دي،
بقينا بنفقد تركيزنا واهتمامنا
في ثواني معدودة،
أو ما بنبقاش قادرين على الانتباه
مع أي شيء مش مثير كفاية لانتباهنا.
يعني مثلًا، خلّي طفل ماسك "موبايله"
وفاتح الـ"يوتيوب"،
وحاول تلفت انتباهه لأي شيء تاني في حياته،
هيبهرك باللامبالاة
ناحية اللي انت بتحاول تصرف انتباهه بيه،
لأن اللي في إيده مثير أكتر بكتير
من أي حاجة تانية مفيدة انت عايزه يعملها!
وجنب إحساسنا بضيق الوقت،
اللي بنحس معاه إن ما فيش وقت لأي حاجة،
فأي شيء بتحس إنك محتاج تعمله في أسرع وقت،
وإن كل الحاجات المتأخرة دي
هتجري وراك يوم القيامة!
تكتشف إن احنا Sober، أو فايقين أوي،
العالم كله Sober،
فايقين ومُستثارين ومتحفزين
أكتر من أي جيل في التاريخ،
وفي نفس الوقت، النظام المتحكم في حياتنا،
أسرع وأقوى من قدراتنا بفرق شاسع،
أدمغتنا على وضع الاستعداد،
حتى واحنا نايمين،
وبرضه الـRhythm أسرع وأعنف من استيعابنا،
فبالتالي، إيه العمل؟!
وجه الحياة بيتغير 180 درجة،
لمّا "عبد العظيم" بيجرب الحشيش لأول مرة!
هتقولّي، "مين (عبد العظيم) دا؟!"
ما قُلتلك، صديقي الإنسان،
واحد صاحبي، ما تعرفهوش!
في إحدى جلسات الكيف،
التي لا تخلو منها شِلّته،
ظهر الحشيش
كإغراء لا يُقاوَم في طريق "عبد العظيم"،
اللي أصبح لا يكترث لأي شيء،
ورغم إنه كان في سن أكبر نوعًا ما
من إنه يخضع للتجربة دي
من باب الطيش واتخاذ القرارات الغير محسوبة،
لكن مين قال إن في لحظات اليأس
بيكون للمنطق صوت؟!
فجأة، وبعد تغلغل الدخان في النغاشيش،
واخد بالك؟
شعر إن كل خلية في جسمه بتزغرد من الانبساط،
انسجم في جو من الأُلفة والأُنس والضحك
على أي حاجة وكل حاجة!
ومع تتابع الأنفاس، اتسع نطاق الرؤية،
وتلاشت الحواجز الوهمية،
اللي الحياة الحديثة قيّدت بيها تفكيره،
واكتشف "عبد العظيم" إن مخه،
اللي هو كان توهّم إنه خلاص جاب آخره،
اكتشف إنه قادر على المزيد والمزيد،
"ولسة ياما يا (هبة)!"
والمستقبل اللي كان مغشلق تمامًا،
بقى مزهزه ومشرق زي الشمس!
أزال الحشيش الضباب من على عينيه،
وذلّل في طريقه كل العقبات!
أصبح بيفكر في الأمور بوعي
غير الوعي البؤري المعتاد،
وعي أشبه بوعي الطفل،
بتصيبه الدهشة تجاه كل شيء بيخطر على باله،
رغم إن كل حاجة قبل كدا
كانت بتبعث على الملل!
ثم إيه القدرة الخارقة دي،
اللي أحيت في نفسه الميتة
الأمل والتطلع للمستقبل؟
وفي نفس اللحظة، منحته استرخاء وطمأنينة
بإن كل شيء بخير؟
واللي مش بخير، هيبقى بخير، عافية!
نشطت فصوص الإبداع في مخه الكسلان،
وظهر لكل مشكلة حل من تحت الأرض!
ولمّا روّح البيت،
استمتع بشوية كوسة بايتة في التلاجة،
كألذ ما يكون!
وسأل نفسه، يعني، "ازاي عمره ما أكل
كوسة في حياته بالحلاوة دي؟!"
واُختتمت الليلة التاريخية
بنومة تاريخية برضه،
بدون كوابيس ولا أحلام، يعني، موتة صغرى بجد!
استيقظ "عبد العظيم"
في اليوم التالي كإنسان جديد،
إنسان نشيط متحفز،
لكن مش بحافز الخوف من الـ"ديدلاين" والفواتير،
ولكن بنشوة شخص لسة مبيّتة معاه!
ولسة قادر يشوف جانب رائع في كل حاجة،
وعنده ثقة غير محدودة
إنه يقدر يتغلّب على الجوانب المزعجة والمقرفة،
فصل جديد في حياته
بيبتدي على أجنحة من الدوبامين!
وبعد يوم مثمر من العمل،
تفجّرت فيه مكامن الإبداع،
وهطلت عليه الأفكار من حيث لا يدري،
منح "عبد العظيم" يومه تقييم 10 من 10!
"أداء عال العال يا (عبد العظيم)،
الله ينوّر!"
والمكافأة كانت التوجه فورًا لقعدة الحظ.
ومع شعشعة الحشيش في نافوخه من أول نَفَسين،
أيقن صديقنا إنه عثر
على إكسير الحياة، خلاص كدا!
الحشيش هو الحل!
واستغرب نفسه،
ازاي ضيّع كل الوقت دا من حياته،
بيهاتي في خرا، والحل السحري قُدّامه؟!
وازاي كان بيلوم على صحابه
تفضيلهم للقعدة والسهر، على أي شيء آخر؟!
"أحلى مسا عليكم يا رجالة!
دا أنا اللي كنت مُغيَّب فعلًا!"
وبدافع من الحرص على الوقت
والالتزام بالشغل،
أدرك صديقنا "عبد العظيم"
إن هو ما عندهوش رفاهية
إن هو يضيّع 3 لـ4 ساعات كل يوم على القعدة،
"رغم إنها قعدة حظ والله!"
وطبعًا اقتصار الشُرب على الـWeekend،
عبط محض!
لاسيّما وإن الحشيش منح للحياة طعم من تاني،
بيتجلّى في الشغل بروقان ومزاج!
والراحة بروقان ومزاج برضه،
وبالتالي، أصبح الشرب منفردًا لا مفر منه.
كمان، أصبح الـWork Space بلا معنى،
مين ممكن يتحفز من منظر شباب
مُكِب على الـ"لابتوبات" وعنده الحافز الأعظم؟
هيّأ "عبد العظيم" لنفسه
قعدة ولا أروع في البيت،
شايك، قهوتك، حشيشك، بَفرتك،
كل شيء في المُتناوَل!
ولأول مرة يدرك
إن أغاني "أحمد عامر" مش نشاز،
وإنها تصلح كـBackground هايل
وانت على السقّالة بتشطّب السقف،
أو وانت أمام الـ"لابتوب" بتشطّب الـTask.
"إريك فروم" بيشاور على واحدة
من محاولات الإنسان الحديث
للاتحاد مع العالم وقهر الشعور بالانفصال،
بيتكلم "فروم" عن حاجة
اسمها "الوحدة العربيدية"، أو "الاتحاد العربيدي"،
ما معناه إن أنا مثلًا
حاسس بالانفصال عن العالم قُدّامي أهو،
طب إيه؟ وكمان يعني،
مش عاجبني السرعة اللي العالم دا بيلف بيها،
لكن أتوقع يعني، مجرد توقع،
إن العالم نفسه لو اختفى،
هيختفي الشعور بالانفصال دا،
دي الطريقة السلبية لقهر الشعور بالانفصال،
عن طريق تعاطي المخدرات.
واللي بيختفي معاها العالم الخارجي
بحبّاية، أو كَبسة ولّاعة،
في الحالة دي، الإنسان مش هيحس بالانفصال،
لأنه مش منفصل عن حاجة،
العالم تلاشى بالفعل.
لكن المشكلة إن شعوره بالانفصال
بيرجع يتضاعف بعد ما التجربة تخلص،
وبالتالي، يضاعف الشخص مُعدّل الهروب وحدّته،
ويزوّد المُعدَّل والكمية،
ودا يفسر استخدام
الأنواع المخدرة والمُسكِّنة والمهدّئة والمهلوثة،
زي الزاناكس والهيروين والكيتامين،
والحشيش اللي عامل نفسه حشيش
وهو فعلًا حشيش،
لكن عليه حبّة كيتامين،
إن لم يكن كيميا أرخص كمان!
بيقول "بودلير" عن الحشيش،
طب يعني ليه لحد النهاردة،
العالم ما بيشتريش
من الراجل الكُبّارة "إريك فروم" دا؟
"لو المخدرات هي طريقنا للعودة للجنة،
اللي اتطردنا منها،
ليه بيحرموها؟ طب ما يرخصوهالنا!"
صديقي الإنسان، انت بتقول فيها؟!
العالم فعلًا بدأ يعيد النظر
في تعامله مع المخدرات كجريمة!
تجريم المخدرات أصلًا
والصورة المنحرفة وغير الأخلاقية للتعاطي،
ما ابتدتش تقريبًا غير مع دخولنا القرن الـ20،
على حسب أستاذة الاقتصاد بجامعة "لندن"،
"فيرناندا مينا".
يعني، المخدرات كفكرة موجودة مع البشر
من وقت اكتشاف الزراعة تقريبًا،
والإنسان تعاطاها
بحافز تخفيف الألم والشعور بالسعادة،
لأسباب طبية وترفيهية وروحانية وهروبية،
لكن تظل كل حواديت التاريخ
عن انتشار المخدرات،
حالات فردية، إن جاز التعبير!
أقصد إنها كانت حالات لجماعات أو شعوب معيّنة،
مرتبطة بظرف تاريخي أو اجتماعي معيّن.
ودا اللي بياخدنا تلقائيًا لسؤال منطقي،
لمصلحة مين تجريم المخدرات،
في اللحظة اللي أصبح فيها الإنسان
بيتجه للمخدرات باختلاف أنواعها،
كطريق وحيد أوحد
عشان يقهر انفصاله عن العالم،
عشان يستعيد الحالة المثالية
اللي اتخلق عليها،
حالة الطفل المتصل بأمه بحبل سُرّي؟
ومش بس لأسباب طبية وترفيهية وروحانية وهروبية،
لأ، دا لسبب أقوى من كل دا،
إنه محتاج يعيد اتصاله بالعالم مرة تانية،
أكتر من أي وقت فات،
لأن الانفصال أصبح أعنف وأبعد
من أي وقت كمان.
عملية مزامنة الإنسان
مع العالم دي واتصاله بيه،
بدون مخدرات، بقت ضرب من الخيال.
وسواء الشخص بياخد مخدرات
عشان ينفصل عن الـRhythm أو يلحقه،
فاحنا محتاجين نبص للموضوع
بشيء من التعاطف والمرونة،
الإنسان بقى أقصى طموحه إن هو يبقى زي الناس.
لكن صديقنا "عبد العظيم"
كان واقع في مأزق مع ذلك،
تناقض رهيب بين القناعة اللي وصلّها
بعد تجربة الحشيش،
وبين الـStigma البشعة عنه
اللي بتوصل لحد التجريم.
ولأنه مش بصمجي يعني،
وبقليل من الـResearch والمفهومية،
اكتشف الغلطة فين.
الحياة الحديثة رفعت التجريم،
وغيّرت من نظرتها
لممارسات كتير كانت مُجرَّمة سابقًا،
زي المثلية الجنسية
والأفضلية العرقية والفوارق الطبقية،
لأنها، في نظرهم، بقت دَقّة قديمة،
ومش ملائمة لقِيَم النهاردة!
بقى فيه مرونة أكتر
في التعامل مع الموضوعات دي!
وفي نفس السياق دا، في نظرهم،
فالاستمرار في النظر للحشيش والمخدرات كجريمة،
كأنه بقى شيء مش ملائم هو كمان لروح العصر!
المألوف زمان، أصبح محل نقاش دلوقتي،
واليقينيات القديمة، طلعت بتتلاشى عادي!
والانحراف اختيار فردي،
ما يجعله حق من حقوق الفرد!
وانتهاكه تَعَدّي على الفردية والحرية!
وأولًا وأخيرًا، صديقي الإنسان،
لو حلال، أدينا بنشربه،
ولو حرام، أدينا بنحرقه!
بس كدا خلاص،
"عبد العظيم" أصبح متسق مع ذاته!
ومنسجم مع العالم والطبيعة الأم آخر انسجام!
بل ويملك الحافز والشغف
لتسوية المنافسين بالأسفلت
دون انتقاص ذرة من روقانه وانبساطه!
"عبد العظيم" أصبح "سوبرمان"!
صديقي الإنسان، الـFree Trial بتخلص هنا،
وفي الدقايق القادمة،
هنبدأ نشوف الوجه الآخر للتجربة.
انت فاكرني لسة مكتشف
فوايد الـ"جوبات" النهاردة ولّا إيه؟!
وكما إن لكل "سوبرمان"
"كريبتونايت" يوقّفه عند حَدّه،
فإن "عبد العظيم"، بعد فترة،
بدأ يكتشف الـ"كريبتونايت"،
اللي هيشلفط سعادته الوهمية،
وينزّله من برجه العاجي للأرض معانا هنا!
تعالى، تعالى، أيوة! خُش، هتجيبك! مش انت!
أيوة، انزل على جدور رقبتك بقى كدا، تمام!
خلّيني الأول آخدك
في رحلة Interesting أوي مع مخ الإنسان،
مخنا، صديقي الإنسان، بيتكلم لُغة واحدة بس،
الحاجة، اللي هي الـStress،
والمكافأة، اللي هي الـReward،
الاحتياج هنا هو البحث
عن حالة السعادة المتخزنة في الذاكرة،
والمكافآة، في حالة تلبية الحاجة،
هي الدوبامين والانبساط.
خُد بالك،
دا أهم System في المخ بدون مبالغة!
ولازم يفضل في حالة اتزان.
لكن كما قال الأستاذ "نجيب محفوظ"،
بيتحول التعاطي من سلوك مدفوع بحافز،
الحافز اللي هو
المكافأة المُنتظَرة يعني من المخدر،
لسلوك معتاد منفصل عن الحافز،
لسلوك قهري لا يُقاوَم.
دا تطور أوتوماتيكي، مش بمزاجه،
وما لهوش علاقة بالكمية اللي بتبدأ بيها.
ومش بس كدا،
الاستهلاك المُفرِط للمكافأة، أو الـReward،
اللي هي حاجة المفروض إن هي
بتتفرز في دماغك بكميات محدودة،
وانت طبعًا ما صدّقت، وشغال بحث عن المكافأة
كأنه حرامي بتدوّر عليه!
دا في الآخر بيأدي
لتعطيل نظام الـReward أو المكافأة دا،
وتنشيط نظام الـStress لأقصى درجة،
دي اللحظة اللي فيها حياتك، صديقي الإنسان،
كلها بتتمركز حوالين المخدر،
وهي نفس اللحظة اللي هيخونك فيها.
لأنه أيًا كان هو إيه،
بييجي هنا،
ويفقد قدرته على إشعارك بالانتشاء،
ويكتفي بإنه بس يا دوب
يرحمك من المشاعر الحتمية
اللي زي الألم والحزن والقلق والهلع،
أو كما قال أحدهم،
كأنك شايل صخرة فوق دماغك طول الوقت،
لمجرد إنه في اللحظة اللي هتنزّلها فيها،
هتشعر ببعض الراحة!
بتبدأ رحلة الانهيار الحتمية
لمّا بيعجز الـMicrodosing
عن إيصال "عبد العظيم" للنشوة المعتادة.
و"الاعتياد" هو كلمة السر، طبيًا حتى.
الدوبامين أصله عزيز النفس شوية، صديقي الإنسان.
لمّا بيلمح منك بوادر اعتياده وتوقعه،
بيختفي، ما تعرفلهوش طريق جَرّة!
ولو إنه بمنطق حساب العوايد والخساير،
المفروض "عبد العظيم" كان يُقَف هنا،
لكن زيادة الكمية
وضرب بالـMicrodosing عرض الحائط،
منطقي جدًا من وجهة نظر الدوبامين،
واللي في سبيل استعادته،
هيختار صديقنا الحاجة اللي هتمنحه
سعادته المسلوبة، وهي زيادة الكمية.
وبس كدا،
الخيط هيفضل يكُرّ، لحد ما البَكَرة تخلص!
كل مرة هتسأل "عبد العظيم"
عن الكمية اللي محتاجها عشان يستعيد انبساطه،
هتكون إجابته، "المزيد"،
ومهما كانت الكمية اللي معاه،
هيفضل في رعب إنها تخلص!
رغم تأثير الاعتياد والاحتياج الإدماني،
لكن يظل الحافز الأعظم
هو استعادة التجربة المثالية
اللي جربها أول مرة،
الحنين لأول "جوب"،
دا الفرق بيننا وبين الحيوانات!
صديقي الإنسان، في كل مرة هيولّع الـ"جوب"،
هيكون بيبحث فيه عن سعادة أول مرة،
الفردوس المفقود اللي مش هيشمّه تاني،
ولو بلع أجزخانة!
المخدرات، في حالة "عبد العظيم"،
كانت تغريدة البجعة الأخيرة،
في حياة مضلّمة تمامًا،
توهّم بتأثير فقدان الأمل إنه عثر على مبتغاه.
لكنه، في الواقع، استغرق في وهمه،
لحد ما ضيّع الشيء
اللي كان بيدوّر عليه في الأصل للأبد،
الأمل في ذمة الله!
صديقي الإنسان،
ليه الناس عيّطت لمّا Iron Man مات؟
هل ما يعرفوش إنه شخصية مش حقيقية؟
طب هل ما يعرفوش إنهم في سينما،
وإن دا مجرد فيلم؟
طب هل البرشام سايق؟
إيه يا ترى نوعية المشاعر
اللي ذُرِفَت من فرطها الدموع دي؟!
هل الناس دي حزينة فعلًا؟
ولو آه، ليه بتنتهي مدة صلاحية المشاعر دي
بعد الخروج من السينما،
وما بيروحوش يوزّعوا رحمة ونور
على روح المرحوم مثلًا؟
هذا ما يُعرَف
بالتعطيل المُتعمَّد للتفكير المنطقي،
أو القفز عمدًا في ميّة المخلل!
وهي الحالة اللي بتتمكن عقولنا فيها
من وضع التفكير المنطقي على الـHold،
أو الاقتناع بإن الموقف دا مش حقيقي.
والسبب هو فعالية الطريقة دي
في توليد مشاعر غير مُعاشة في الواقع.
ولكن خُد بالك، مع وعد بالقدرة
على الانسحاب الفوري من الموقِف،
بمجرد ما المشاعر المُصطَنعة دي
تخرج عن الإطار أو تهب من المَخرَج يعني!
تعطيل التفكير المنطقي دا،
بيمنحنا تجربة غنية مش قادرين نعيشها،
وبيسمحلنا نختبر مشاعر
يمكن متحرمة علينا في بعض الأحيان.
وفي حالة المخدرات،
عقولنا بتدّينا أجازة مفتوحة
من المنطِق والوعي بالحقيقة،
في مقابل الحضور الكامل
قُدّام تجربة كاشفة فريدة من نوعها،
لكن المشكلة إنك بتدخل التجربة
بدون أي وعود أو شروط،
مش من حقك تسيب السينما وتخرج،
لو المخرج خرج عن الإطار،
أو الفيلم اتقلب لمهزلة،
أو حتى الـ"ستافّة" السلاحف قَلَبِت سناجب!
القفز في ميّة المخلل هنا بدون عوّامة!
وعلى مسئوليتك الشخصية!
لحظة الكشف عن حقيقة الأشياء لعقل المدمن،
بتكون صادمة ومؤلمة،
بيكتشف إن الحشيش أو غيره من المخدرات،
ما بيعززش الإدراك والنشاط ولا حاجة،
هو بس كان بيساعدك تفضل صاحي
أو تتحمل الملل لفترة أطول،
فتبقى على حد وصف أحد المدمنين،
"كأنك بتجري وجسمك ثابت!"
الأداء الجيد والفعّال ما كانش كما بدا ليك،
انت بس كنت بتمتلك، تحت تأثير المخدر،
ثقة زائفة في قدراتك على الفعل!
وبيتجلى الوهم إن الشخص،
حتى بعد ما بينجز الأشياء اللي بينجزها،
بيظل في تعاسة شخص ما أنجزش أي شيء!
وأحيانًا،
في حالة الأشخاص الأكثر تمبلة وتناحة،
ما بينجزش الأشياء المطلوبة،
ولكنه بيشعر بسعادة شخص مخلّص كل اللي وراه،
ومقفّل اللعبة تمامًا!
والتأثير المدمر على الـFrontal Cortex،
واللي ما بيكملش تكوينها قبل سن الـ25،
بيحدّ من قدرات أساسية للمخ،
زي الاختيار واتخاذ القرارات
والتفكير في حلول للمشاكل والتخطيط للمستقبل،
طب والقدرة على التأمل، صديقي الإنسان؟
مهي دي ميزة غير منكورة في المخدرات!
يعني، كما قال "هكسلي"،
في كتابه، "أبواب الإدراك"،
المخدرات بتمنحك الوصول السحري
إلى حالة التأمل،
لكنها بتكون حالة مُشوّهة مع ذلك،
لا تتوافق مع الفعل أو إرادة الفعل!
فكرة الفعل نفسها بتنتفي.
ودا بيخلّي التأمل، تحت تأثير المخدر،
ما يفرقش كتير عن التأمل بدونه،
لأن التأمل لو انت Sober أو فايق
مُقيَّد بالحدود والظروف البشرية،
فالتأمل وانت High، أو عامل دماغ،
مش مُقيَّد بحاجة،
لكنه بلا معنى، لأنه عمره ما هيتحول لفعل،
دا بغض النظر عن إنه بيتنسي بعدها بدقيقتين!
وابقى قابلني، لو افتكرته تاني!
لكن عندنا هنا نقطة توضيحية مهمة،
مش المفروض نظن خطأً
إن فيه فرق بين تناول المنشطات أو المثبطات،
الحاجة اللي بتفوّقك أو الحاجة اللي بتغيّبك،
والسبب إن الفرق بينهم مش فرق واقعي،
لكنه ما لهوش دلالة أصلًا بالمعنى الانفعالي،
بمعنى، متعاطي الكوكايين والآيس
بيفضل صاحي مثلًا 3 لـ4 أيام نشيط ومنتبه،
بينما متعاطي الزاناكس والهيروين
بينفصل عن العالم تمامًا،
فيه فرق واقعي هنا،
بين حياة الشخص اللي هياخد كوكايين
والشخص اللي هياخد هيروين،
فرق في الـAttitude، بالمعنى الطري يعني.
لكن هل فيه فرق سيكولوجي؟
الاتنين في حالتهم الطبيعية قبل أول Shot،
كانوا على نفس القَدْر
من الاغتراب والانفصال،
اللي احنا اتكلمنا عنه من شوية،
الاتنين ما كانوش قادرين
يجاروا Rhythm العالم،
الاتنين فقدوا إيمانهم
بنفسهم أو بالعالم أو بالاتنين،
والاتنين لجأوا لعامل مساعد.
التشابه دا بين جذور حاجتين،
بنشوف إن تأثير كل واحدة فيهم مختلف عن التانية،
بيقدّملنا حل لمشكلة كبيرة،
ودا لحسن حظنا، ولسوء حظنا في نفس الوقت!
المزاج العام يعني،
الكلام على نشاط ولّا إحباط النهاردة؟
النهاردة إيه؟!
لأ، دا الكلام على إيه حالًا.
الـMode العام والـMode الشخصي بيتغيروا
أسرع من الـMode Swings بتاع شخص "مِبريِد"!
دا كلام مُعاد ومُكرَّر، صديقي الإنسان،
انت أكيد مدرك إنك بتتحرك
ما بين مشاعر الإقبال على الحياة
أو الرغبة في الموت، طالع نازل، طول الوقت،
تقدر تحس بالشعورين في نفس اليوم الواحد!
الحياة الواقعية السريعة
ناهيك عن إنها لا تكترث بـ"مودك" الشخصي،
لكنها كمان ما عندهاش
رفاهية راحة ولا بالراحة!
انت مُطالَب بالتأرجح
بمنتهى الانسيابية والسرعة،
بين مواقف بتتطلب مشاعر متضاربة تمامًا.
وبالتالي، الشخص اللي بيقرر
الاستعانة بالأديرال مثلًا الصبح،
عشان ينجز أكتر في شغله،
مش مفاجأة إن بعد الضُهر ياخد زاناكس،
عشان يفصل في الـBreak.
ما فيش أي مشكلة!
وبتتأجل لحظة اتخاذ قرار التعافي،
وتتأخر من شخص للتاني،
حسب عوامل كتير،
لكن العامل الأبرز في تأجيلها،
هو إن الشخص بيكون واقع في قبضة عدم الاقتناع
بإنه عنده القدرة يستكمل حياته كشخص واعي.
مدمن الحشيش دايمًا في حالة إنكار،
لأنه دايمًا بيجادل إن الحشيش مش إدمان!
ودا لأنه ما لهوش أعراض انسحاب خارجية
بتبان بوضوح على جسم الإنسان،
لكن الأخطر إن أعراض الانسحاب والتعاطي
في حالة الحشيش
هي أعراض نفسية وعقلية،
بتبدأ من الشعور بالاكتئاب
واللامبالاة ناحية الحياة،
ممكن تخلّيك تفوّت فرص كتير في حياتك،
انت مش مدرك أهميتها، أو مدرك،
لكن اللامبالاة والسعي
شعورين ما بيتحدوش في عقل واحد.
صديقي الإنسان، مخك عامل زي الماكينة،
لو ضغطت عليه، ممكن يفوّت، وممكن يعطل.
في حالة الحشيش،
التفويت اللي بيحصل للمتعاطي
إن الاستمرارية في التعاطي
بتوصلّك لحالة اكتئاب عنيف،
وبتنفخ الـEgo بتاعك لأقصى قَدْر،
وبتخلّيك متمحور حوالين نفسك،
زيك زي أي مريض نفسي!
والسِلِّمة التانية هي الضلالات
والشك في الناس اللي حواليك،
وإحساسك بإنك عُرضة للخيانة طول الوقت!
والنغمة دي، مع الوقت،
هتخسّرك كل اللي بيهتموا لأمرك،
أو ممكن يبقوا موجودين حواليك،
وعند سِلِّمة تالتة،
ممكن تلاقي نفسك داخل
في حالة من الـ"بارانويا" وجنون العَظَمة
وكل دي أعراض بتصاحب تعاطي المخدرات.
والتعافي منها، في بعض الأوقات،
ممكن يبقى محل شك!
يعني، لو تاريخ عيلتك النفسي مثلًا،
منتشر فيه الأمراض النفسية،
فالحشيش هيسرّع وصول المرض النفسي لحالتك،
لكن ابقى قابلني لو قدرت تقنع متعاطي حشيش،
إنه بيعاني من المشاكل دي!
لأنه في الحالة دي، هيشك فيك انت شخصيًا،
وجايز يوجّه غضبه دا ناحيتك،
ومش ممكن يكتشف سذاجة قناعته
غير لمّا يفوق فعليًا ويلاقي إن الحياة ممكنة
بل وطبيعية أكتر بدون مخدرات.
الأمل في التعافي شيء في الإمكان،
والأعراض النفسية المصاحبة للإدمان
بتروح برضه في أغلب الحالات،
بعد فترة من التعافي،
إلا، لو لا قدّر الله،
كان عندك استعداد جيني للمرض العقلي.
في بعض الحالات، ممكن تفضل أعراض الفصام
مكمّلة معاك طول العمر، لا قدّر الله!
بيقول "هكسلي" في كتاب "أبواب الإدراك"،
إن كل واحد فينا قادر في كل لحظة
على تذكر كل شيء حصل
في تاريخ حياته، مهما كان تافه،
بل وإدراك كل ما يحدث حواليه
في كل مكان وكل لحظة في العالم.
فيما عرّفه بمصطلح Mind at Large،
وإن المخ البشري وظيفته بتنحصر
في تعطيل هذه القدرة الخارقة
وحمايتنا من الوقوع تحت هيمنتها،
عن طريق "فلترة" هذا الفيض
من المعرفة بكل شيء،
ومن تذكُّر كل شيء.
المخ بس بيسمحلنا بالوصول للمعرفة
اللي ليها أهمية عملية في حياتنا،
من جانب، لأن هذه المعرفة لن تُحتمَل،
ومن جانب، لأن المخ البشري
اتعلم الاختزال دا في رحلة التطور بتاعته.
وبيشوف "هكسلي" إن بعض المخدرات عندها القدرة
على إيقاف عملية الـ"فلترة" والاختزال دي،
ممكن المخدرات تشيل الحيطة الفاصلة
بين عقلك الواعي واللاواعي،
وساعتها، هتواجه كل الأشباح والمخاوف
اللي عدّت عليك في حياتك.
صديقي الإنسان، نصيحتي ليك،
تدخل بيت الرعب، ولا إنك تدخل عقلك اللاواعي!
"هكسلي" بيقترح إن العقل
يُمكن تدريبه بطريقة ما
على التعامل بشكل أفضل
مع المواجهة دي بتاعة عقولنا بدون "فلاتر"،
ما دمنا اتعلمنا من واحنا أطفال
نفكر في إيه وما نفكرش في إيه،
فالعكس هو كمان ممكن في نظره،
خصوصًا، إن حسب رأيه يعني،
أزمتنا الحقيقية
إننا أصبحنا أكثر عقلانية، وفقدنا خيالنا.
لكن "كارل يونج"
كان عنده نقد شديد لفكرة "هكسلي"،
فبيقول إنه ما فيش فايدة حقيقية
من الإبحار أكتر في اللاوعي،
لأنه كل ما تعرف أكتر،
هيبقى العبء الأخلاقي والنفسي أتقل عليك،
والحاجات اللي انت كنت معفي منها،
وهي في اللاوعي،
بتتحول لواجبات ومهام
بمجرد ما تصبح واعي بيها،
واللي بدوره بيخلق المزيد من الوحدة والعزلة،
مش الاتصال والتوحد مع العالم ولا حاجة،
وبيتساءل "يونج" إذا كنا محتاجين فعلًا
المزيد من التعقيدات والمسئوليات
في حين إننا نملك ما فيه الكفاية وزيادة!
الخطر هنا، إن المخدرات
بتخلّينا نقوم بدور "زاوبرليرلينج"،
تلميذ الساحر
اللي اتعلّم منه ازاي يستدعي الأشباح،
لكنه ما عرفش ازاي يصرفها!
أو زي ما بيقول "هوارد فيليبس لاف كرافت"،
أو زي ما بيقول "سيد مَلَكة"،
"الكيف ما يخطفكش!"
ولو بتتعاطى من عند "رضا"، صديقي الإنسان،
بأنصحك، بلاش!
لأن هو شخصيًا الـ"ستافّة" لحست دماغه!
يعني، أنا شخصيًا بطّلت.
خلاص، ما بقاش فيه مكافأة.
المكافأة الوحيدة دلوقتي بالنسبالي
هي الـLike والـShare
والـSubscribe وتفعيل الجرس.
ما تبخلش بيهم علينا بقى!
يلّا، صديقي الإنسان، تصبح على خير.
إن شاء الله، بُكرة هيبقى أحسن من النهاردة.
وخِفّ اصطباحة شوية، صديقي الإنسان!
انت أقوى من المخدرات.
وأقوى من "محمد صلاح" شخصيًا.
