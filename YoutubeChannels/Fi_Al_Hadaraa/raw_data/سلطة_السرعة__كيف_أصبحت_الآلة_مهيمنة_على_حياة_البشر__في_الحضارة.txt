"كُلّه سابني، بقيت لوحدي
الدنيا بينها وبيننا تحدي!"
حاجة ساقعة، "بيبس"!
ما تشغّل الشُغل!
إيه ياد يا "رضا"، مالك كارف كدا ليه؟!
ولا، مالك جازز كدا ليه يا لا؟
انت كنت فين قبل ما تجيني؟!
روّقني!
لا، دا واجب عليك انت إنك تروّقني
وتروّق شباب المنطقة كلها!
يا "سعدني"، دا "كابلكيشن" جديد!
- "أبلكيشن"!
- "كابلكيشن"!
- "كابلكيشن"!
- "أبلكيشن"!
اسمه "روّقني"، وشوف كدا يا "سعدني"، شوفه!
- وبيبيع إيه دا يا "رضا"؟
- بيبيع شواحن راس وسلك!
هيكون بيبيع إيه يا ابني؟!
اسمه "روّقني"، روّقني!
آه! زي "أوبر" كدا يعني؟
وبتشوف أقرب حد سنداري يجيلك؟!
ما تقدّم فيه دا ياد يا "رضا".
انت راجل قديم، وليك في كل شارع حارة!
ياه يا "سعدني"!
الـ"كابليكشنات" دي
لا هتخلّي فيها لا حارة ولا سيجارة!
هيفضلوا يبهروك بعروضهم...
لحد ما يموّتوا اللي زيي!
"هوبّا"، الناس تتعود على الجديد!
"هوبّا"، يحتكروا السوق!
"هوبّا"، الأسعار تزيد والجودة تقل!
"هوبّا" كمان، وهرميك من هنا!
فيه إيه يا لا،
الدراما اللي انت فيها دي يا لا؟!
الزباين هتفضل زباين،
مفيش "كابليكشن" هيصبر عليك في الفلوس.
مفيش "كابليكشن" هيكون قلبه عليك.
مفيش "كابليكشن" يوم عيد ميلادك
بيقولّك، "حابي بايزاي تونو"!
ياد اخرج من دور الفنان "كمال أبو رية"
اللي انت دخلت فيه دا!
ما تاخدش الموضوع بشكل شخصي.
ولا شكل شخصي ولا حاجة يا "سعدني"،
أنا غيران على المهنة.
يعني إيه أروح لواحد يقيّمني وأقيّمه؟
يقولّي، "يا أبو نجمة"؟!
"رضا"، أنا مش شاري كل الـ"شو" دا!
اعترف إنك متضايق عشان هيقطّعوا عليك.
أسبوع بحاله عطلان!
حت انت مأشفر، ومش منفّعني بقعدتي.
ما انت برضه
اللي مغلّي علينا الـ"فيزيتا" يا عم "رضا"!
في نفس الوقت اللي هما عاملين فيه خصم 50%!
ولّا سلة المشتروات!
بيقولّك، دا فيه دلوقتي دفع بالـ"فيزا".
أنا قلت الخيانة
منّك انت، يا "سيد" يا "فروايلة"!
انت لحقت تعرف دا كلّه ازاي؟
ياد الـ"أبلكيشن" هو اللي سهل يا لا!
ما تبقاش غبي!
بقالك أسبوعين مفلّس يا "سعدني".
بجد ولّا بتجلونّي؟! تعالى معايا سِكّة.
يا "رضا"، خلّيني أشرحلك موقفي!
تشرحلي؟!
دا الصحاب مهجّزة!
ياد والله ما مهجّز!
عندي شغل أد كدا جوا،
وسايبه عشان أقعد معاك.
شغل إيه وبتاع إيه؟!
لا! دا انت جاي عليا بزيادة أوي النهاردة!
جاي عليك بزيادة؟!
سلام يا صاحبي!
قصدي يا اللي...
كنت صاحبي!
صباح الخير يا فندم!
معاك "نونّة"، من شركة "روّقني".
صباح الخيانة يا أبو عمّو!
"أوردرك" وصل، وعروضنا لسة ما خلصتش!
معايا "اصطافة البسكوتة"
و"اصطافة (نانسي)" و"اصطافة (أوباما)"!
"أوباما"؟! دا المصري أكيد.
عندك "اطصافة" سلاحف؟
سلاحف؟! لأ للأسف، ما بنشتغلش فيها.
طبعًا ما عندكش!
عشان دي عند المِعلِّم "رشدان".
هو مين على الباب يا "رضا"؟!
دا "نونّة"، من شركة "روّقني"!
دا طلع بييجوا بسرعة فعلًا، زي ما بيقولوا!
إيه دا؟ مش انت اللي بتقلّد "الدحّيح"؟!
دا طلع قليل الأدب كمان!
مجايبك!
آدي اللي بناخده من الإلكتروني!
طب ما تأدبه!
نأدبه.
سيب انت دي بقى، وجلون نفسك كدا من غير فلوس،
عشان الراجل دا ما بيقلّدش "الدحّيح"،
الراجل دا بيقلّد أخ كبير!
صديقي الإنسان، الحضارة جابت هوا!
فاكر انت البتاع دا؟
مش عارف انت حضرته ولا ما حضرتهوش.
بس البتاع دا خد من عمرنا راقات!
فاتتك انت لعبة "الثعبان"،
ورنّات "عمرو دياب" اللي كنت بتفضل تدّخلها
كأنها كود من أكواد الحرب العالمية التانية!
وبعدين، انت تليفونك دلوقتي، صديقي الإنسان،
لو وقع فوق الكوميدينو،
لا مؤاخذة، بيجيب شاشة!
الأسطورة بقى بتقولّك
إن سقوط جهاز 3310 على الكوميدينو،
معناه غالبًا، إنك هتحتاج كوميدينو جديد!
والله العظيم، أحلى أيام!
بس لأ صحيح، فاكر مثلًا الـ"ماوس" أبو بلية،
اللي كنا بنخرّجها
ننضفها بمنديل دي ونحطها تاني؟
لأ، ولو ما عملتش كدا، تلاقي الـ"ماوس"
بيتكعبل منك على الشاشة وهو ماشي!
حاجات كأنها من عالم تاني والله!
الـ"فلوبي ديسك"،
النت اللي بسلك التليفون دا،
اللي كنت بتفتحه من ورا أهلك عشان الفاتورة.
حتى ترابيزة الكمبيوتر،
اللي فيها رفوف، بتدخل وتطلع دي،
اللي كنا بنجيبها زمان، وعارفين بتتجاب منين.
وفجأة، ما بقاش ليها وجود في حياتنا،
كأنها كانت حلم جميل
في عقل مهندس كمبيوتر من "دمياط"!
حفريات والله! يعني، راح فين العصر دا؟!
شوف، بنقول عليه عصر أهو،
وهو كان بس من كام سنة!
والله الأيام بتجري، صديقي الإنسان!
بس تعالى كدا نوقّفها شوية، ونتأمل فيها.
اللي بييجي في بالنا،
لمّا بنفتكر الـ"موبايلات" اللي بزراير،
وترابيزة الكمبيوتر والـ"ماوس" أبو بلية،
والحاجات دي كلها،
مش بس الجهاز نفسه،
لكن كمان مجموعة من المهارات اللي اكتسبناها،
واللي مرتبطة بالحاجات القديمة دي.
زي مهارة مثلًا،
إنك تنقل ملف بالـ"إنفرا ريد"،
أو تنضّف بلية الـ"ماوس"،
أو "تسطّب" "ويندوز"،
دا لو انت الـ"جينياس" بتاع العيلة طبعًا!
المهارات والممارسات دي نفسها،
اختفت هي كمان
مع اختفاء الأجهزة اللي بنتكلم عليها.
أنا عارف إن دي سُنة الحياة،
وإننا في عصر السرعة،
بس اللي لفت انتباهي،
وحابب أفكر فيه معاك، صديقي الإنسان،
هو إن احنا
لمّا بيبقى عندنا دلوقتي أجهزة أو آلات،
بتحتاج مهارات ومعرفة معيّنة،
فاحنا بنكيّف نفسنا على النظام دا.
وبعدين، الآلات أو الأدوات دي تتغير أو تتطور،
فنحتاج احنا كمان
نغيّر ونعدّل مهاراتنا وحياتنا،
عشان تظبُط مع الظروف الجديدة
والآلات الجديدة.
وطبعًا، هنفضل كويسين،
طول ما احنا قادرين نواكب كل ما هو جديد.
الكلام لحد هنا، شكله كويس.
بس تعالى نعمم الكلام دا بقى
على كل حاجة في حياتنا.
هتكتشف إن الحياة كلها عبارة عن سلسلة
من التأقلمات والتكيُّفات
مع أجهزة وأدوات جديدة.
وكمان حتى، مع واقع جديد، ومع مناطق جديدة،
ومع مراحل حياتية جديدة وناس جديدة.
لدرجة إننا ممكن نقول إن
اللي بيميز الإنسان فعلًا عن غيره من الكائنات،
إن الإنسان كائن متأقلم.
لأنه بيتأقلم مع كل حاجة،
حتى على المستوى الـ"بيولوجي"،
بيتأقلم مع المناخ والظروف المحيطة بيه.
يعني، هات انت مثلًا شوية قصب،
وجرب تطلع بيهم على "روسيا"، تزرعهم هناك،
زعزوع القصب هيواجه صعوبة شديدة
وهيفشل في التأقلم،
بس انت رُحت "روسيا" عادي،
أمّال يعني كنت هتودّي القصب ازاي؟!
ممكن تبقى بردان شوية في الأول،
بس هتقول لنفسك،
"الحمد لله، أهي ماشية، ومصيرنا نتعود!"
وبعد شوية، تشتري دفّاية
وتسمّي نفسك "فلاديمير"،
وتبدأ حياتك الجديدة في "سان بيترسبيج"!
حاجة مدهشة جدًا،
لأن مفيش أي كائن حي تاني بيعمل الكلام دا.
وتأقلمك دا، صديقي الإنسان، بيحصل كمان
على المستويات النفسية والاجتماعية والمهنية،
فتلاقي نفسك كل شوية مثلًا،
تتأقلم مع مديرك الجديد،
أو مع جيرانك الجُداد،
أو حتى مع تغيير نظام البيئة كل شوية.
وبنفس الطريقة دي، انت بتتأقلم باستمرار
مع التكنولوجيا الجديدة اللي بتظهر.
يعني فجأة مثلًا، تلاقيهم بيقولولك،
"التليفون هيبقى من غير سلك."
فانت تتأقلم، بعدها يقولولك،
"التليفون هيبقى من غير زراير."
فانت تتأقلم. بعدها يقولولك،
"التليفون هيبقى من غير شاشة.
هات 3500 دولار كدا،
خُد البس نضارة (آبل) الجديدة."
وانت برضه تتأقلم.
صديقي الإنسان، انت اتأقلمت كتير أوي!
كفاية أقلمة!
انت بقيت مقضيها أقلمة يا راجل!
الناس كلت وشنا!
رايح تتأقلم، جاي تتأقلم. اهدا شوية!
بس أقلمتك الكتير دي،
خلّتني أفكر في سؤال تاني مقلق جدًا.
افرض جه علينا وقت،
لا مؤاخذة يعني، ما عرفناش نتأقلم؟!
هل دا ممكن يحصل؟
هل ممكن عند نقطة معيّنة
من تطور التكنولوجيا السريع دا،
نلاقي نفسنا مش قادرين نواكبها؟
الحقيقة، إن دا قلق منطقي،
لأن سرعة الأحداث والتطورات
اللي في العالم دلوقتي،
بقت أسرع بكتير
من سرعة الإنسان على التعلم والاستجابة.
عشان كدا الفيلسوف إياه،
بتاع فيلم Matrix دا، "جان بودريار"،
بيقول جُملته الشهيرة...
مفيش معنى واحد في الحياة،
يقدر يقف ثابت قُدّام التغيرات السريعة دي.
بمعنى إن الأحداث والتطورات بقت أسرع
من إننا نفهمها ونستوعبها.
والسرعة دي،
بقى ليها سطوة وهيمنة، صديقي الإنسان،
خصوصًا، في العصر اللي احنا فيه دا.
لدرجة إن الفيلسوف الفرنسي برضه،
"بول فيريليو"،
بيقول إننا دخلنا عصر الـ"دروموقرطاية".
اللي هو يعني بدل "الديمقراطية"!
ومعناها "سُلطة السرعة" أو "حُكم السرعة".
ودي حاجة نقدر نشوفها فعلًا
في تفاصيل الحياة النهاردة.
إن الأسرع هو اللي بيقرر إيه اللي هيحصل،
وهو صاحب السُلطة.
حتى في الحرب، وظهور مفهوم
"الحرب السريعة" أو "الحرب الخاطفة"،
واللي هي برضه، الأسرع فيها هو اللي بيكسب.
اللي هي بتاعت "أنتش وأجري" دي!
صديقي الإنسان،
"أتا إيتي إيتا مونتو، إيتي شاندر، ماي هورتي"!
باختصار، السرعة بقت شعار جديد
لحياتنا في العصر الحالي.
لكن أنا وانت عارفين
إن سباق الزمن دا متعب وبيقطع النَّفَس،
وكلنا بنتمنى لو نهدا شوية،
الحياة تبقى أبطأ، وناخد وقتنا!
بس انت عارف برضه إنك لو بطّأت،
فالعالم مش هيبطّأ معاك، هيسبقك.
وبالتالي، انت لازم تبقى
بتجاري العالم في سرعته،
وبتجري طول الوقت، عشان تحافظ على أكل عيشك.
لأن شغلك نفسه بيتغير ومعرفتك بتقدم،
وبتفقد صلاتها بالواقع.
وحتى الأماكن اللي انت بتروحها
والأدوات اللي انت بتستخدمها
والـ"إفيهات" اللي انت بترميها،
كل دا باستمرار بيقدم،
وبيبقى علامة على إنك كبرت وبقيت دقّة قديمة،
ومش مواكب للتطورات،
لو انت مش بتجري مع الجديد طول الوقت.
والمشكلة بقى، إن الناس زمان
يعني ما كانتش بتحتاج تجري جامد،
لأن التطور نفسه سرعته كانت أبطأ.
يعني، حتى الثورات التكنولوجية زمان
كان تأثيرها بيكون كبير،
لكنها كمان كانت بتستمر لسنين طويلة،
قبل ما تحصل الثورة التكنولوجية اللي بعدها.
فمثلًا، عصر البخار والسكك الحديدية
ممكن يبقى بدأ سنة 1829،
ودي تُعتبر ثورة تكنولوجية.
لكن بُص بقى على الثورة اللي بعدها،
اللي هي بتاعت عصر الصُلب والهندسة التقيلة،
اللي هي في 1875.
واللي بعدها،
اللي النفط والعربيات والتصنيع الضخم،
اللي هي في 1908.
وبعدين، الصناعات البتروكيماوية والإلكترونيات،
والأقمار الصناعية في الخمسينات،
وبعدين، دورة عصر المعلومات والاتصالات
في السبعينات برضه،
وبعدين الشبكات الرقمية
والتكنولوجيا الحيوية في التسعينات،
وبعدين دلوقتي، في الفترة بتاعتنا دي،
الذكاء الاصطناعي والطاقة المتجددة
والـ"نانو تكنولوجي" وغيرها.
شايف ازاي المسافة الزمنية بتقصر مع الوقت
بين كل ثورة تكنولوجية والتانية، صديقي الإنسان؟
في كل عصر من دُول،
البشر كانوا محتاجين يعيدوا ترتيب حياتهم
بناءً على المتغيرات الجديدة.
ودا كان دايمًا بيحصل في تاريخ البشر عادي.
لكن زمان، كانت النقلات الكبيرة دي
بتحصل كل فين وفين،
يعني على ما أداة جديدة مثلًا،
تدخل نظام الزراعة،
أو الري أو الحرب أو غيرهم،
ربنا يدّينا ويدّيك طولة العمر! ابقى قابلني!
بس الثورة العلمية والثورة الصناعية
غيّروا شكل التاريخ خالص،
بإنهم خلّوا النقلات دي
تبقى دورية وأسرع بكتير،
وسرعتها كمان بتزيد مع الوقت.
وحتى لمّا دا حصل،
كان ممكن التحول الواحد يقعدله مثلًا
ييجي 50 سنة شغّال كويس،
لحد ما تيجي حاجة جديدة عليه.
أهو الـ50 سنة دُول وقت كافي جدًا
إنك "تسستم" حياتك وتستقر
وانت متأقلم على وضعك دا.
لكن دلوقتي النقلات دي
بقت بتحصل في وقت أقل بكتير.
وبالتالي، مطلوب منك دايمًا أثناء حياتك،
إنك تكيف نفسك باستمرار
من ناحية العمل والتعليم،
والعلاقة بالتكنولوجيا،
بشكل مستمر ومن غير توقف.
ومطلوب منك تبقى
بتتغير وبتتطور وبتتلون طول الوقت!
ودا أحيانًا نتايجه بتكون كارثية،
يعني زي ما بتقول
الفيلسوفة الفرنسية "تيريز دلباش"،
في كتابها "التوحش"،
أو "عودة البربرية في القرن الـ21"،
إن قدرتك على التعامل مع الواقع
وتوقع المستقبل دي،
بتعتمد أصلًا على الماضي بتاعك،
اللي انت كوّنت منّه خبراتك وتصوراتك.
لو انت مثلًا، الماضي بتاعك دا
من أيام الـCD والـ"فلوبي ديسك"
والتليفزيون أبو إيريال،
والمستقبل كلّه ذكاء اصطناعي ونضارات "آبل"،
هيكون عندك صعوبة شديدة جدًا في توقع
أو فهم إيه اللي ممكن يحصل في المستقبل،
عشان مفيش أي حاجة أصلًا من خبراتك
تقدر تقيس عليها.
طب، صديقي الإنسان، يعني،
على رأي الفنان "محمد عبد الوهاب"،
"كل دا كان ليه؟"
لأ، صحيح والله، على إيه الجري دا كله،
لو كلنا حاسين إن احنا تعبانين
وعايزين نريّح وعندنا صعوبات في التأقلم؟
صديقي الإنسان، تعبان، ما تريح! معروفة.
يعني، إيه اللي مانعك؟
هل فيه "تارجت" معيّن الكوكب لازم يحققه؟!
شكلنا هيبقى وحش
وسط بقية المجموعة الشمسية مثلًا؟!
هو مين ماسك موضوع التطور دا يا جدعان؟!
عايزه في كلمتين بس!
مش عارفين نتأقلم يا عالم يا اللي فوق!
صديقي الإنسان، الموضوع أكيد،
زي ما انت متوقع، مش بالبساطة دي.
لأن الموقف اللي الناس بتاخده
من التطور التكنولوجي مش موقف واحد.
دا موقف معقد وبيختلف
حسب انت بتبص للموضوع من أنهي زاوية،
وحسب برضه، انت واقف فين بالظبط.
يعني، المهندسين والمطورين اللي هما بيعملوا
القفزات التكنولوجية السريعة دي،
مضطرين يبقوا بيتعاملوا مع التكنولوجيا والآلات
لأن دا تخصصهم الفني،
فهما بيفكروا فيها
من زاوية إن دا شغلهم ومهمتهم،
إن هما يفضلوا طول الوقت
يطوروه ويخلّوه أحسن.
أما بقى مثلًا الشركات ورجال الأعمال،
فدُول بيشوفوا التكنولوجيا فرصة
ومجال للاستثمار لزيادة الربح،
وبيتسابقوا على الحصول عليها وتسريعها،
إنما بقى باقي المجتمع
المستخدمين والمستهلكين...
اللي الآلات دي بتبقى جزء من حياتهم،
سواءً قبلوه أو رفضوه،
وسواء قدروا يتأقلموا معاه أو ما قدروش.
الاختلاف الكبير دا
بين نظرتنا لتطور التكنولوجيا،
على حسب احنا واقفين فين،
مش مجرد اختلاف بين ناس متساوية
وكل واحد فيهم عنده رأي، لأ.
دا فيه كمان عدم مساواة كبير في مواقعنا
فيما يتعلق
بموضوع التكنولوجيا دا، صديقي الإنسان.
لأن ببساطة، لو العالم بالفعل اتحوّل لسباق،
فاحنا أثناء ما احنا بنتناقش دلوقتي،
فيه ناس بالفعل سابقة وناس تانية متأخرة.
ولو السُلطة بقت سُلطة السرعة،
زي ما بيقول عليها "بول فيريليو" دا،
فانت لو متأخر ومش قادر تتأقلم،
دا أصلًا بيخلّي رأيك بشكل عام ما لهوش قيمة،
كأن آخر واحد في السباق بيزعق وبيقول،
"احنا بنتسابق ليه يا جماعة؟"
ما انت آخر واحد، انت أصلًا ما حدش شايفك!
وأول واحد عمره ما هيبقى مهتم يرد عليك،
لأنه مستمتع ومبسوط بفكرة إنه هيطلع الاول.
الأنثروبولوجي المصري "شهاب الخشّاب"
صاحب كتاب "الفهّامة"،
بيقول في مقال له عن التكنولوجيا،
إن الخبراء في الشركات والحكومات
بيقنعونا إن التكنولوجيا
هي العمود الفقري للتقدم.
لكن دا طبيعي، لأن الناس دي أصلًا
في السباق دا هما اللي قُدّام خالص،
ومش مدركين إن فيه ناس حظوظهم في التأقلم
مع مستجدات الحياة مختلفة.
وبسبب دا، كلنا بقينا مرعوبين طول الوقت
من إننا مش بنطور نفسنا كفاية،
ومش متابعين تقلبات الأسواق
وآخر صيحات التكنولوجيا
ومؤتمرات "آبل" و"جوجل".
لكن، صديقي الإنسان، مفيش مجتمع ممكن يقوم
على التنافس المستمر في كل حاجة طول الوقت.
فكرة إن اللي يقع يتداس لأننا بنتسابق دي
فكرة جديدة على تاريخ البشر.
يعني في كل الحضارات كانت فكرة حماية الناس،
واعتبار إن المجتمع مش سباق ولا مكان
لأذكى الناس وأقواهم بس، كانت هي الفكرة الغالبة.
زي إنك ما تقطعش عيش حد مثلًا،
أو فكرة إننا نسير على سير الضعاف مننا.
ودي الفكرة اللي بيقوم على أساسها
كل العمل التشاركي والاجتماعي.
إنما ما ينفعش بأي شكل من الأشكال،
يبقى التقنيين ورجال الأعمال
والشركات العملاقة،
لوحدهم هما اللي بيقودوا العالم
وهما اللي بيحددوا الأولويات!
بالإضافة لدا، فالتطور الكبير للتقنية،
بيغيّر الطريقة اللي احنا بنشوف بيها العالم،
والطريقة اللي بنشوف بيها
غيرنا من البشر كمان.
الفيلسوف والمؤرخ الأمريكي "لويس مامفورد"،
بيلاحظ كمان في كتابه "أسطورة الآلة"،
إن الإنسان لمّا كان أقرب للطبيعة
ومُحاط طول الوقت بالكائنات الحية،
كان بيشوف نفسه هو كمان
جزء من الطبيعة ومن دورة الحياة،
ودا كان بيبان في لغته وأساطيره وأفكاره.
لكن مع تطور التكنولوجيا الكبير
وسيطرة الآلات على كل شيء،
الإنسان بقى يفكر في الحياة أصلًا
باعتبارها آلية،
بيفكر في الجسم كأنه مصنع،
وفي العقل كأنه كمبيوتر!
وكأن الإنسان نفسه
جزء من العالم التكنولوجي دا.
في الحالة دي، الموضوع بيسوء أكتر،
لأننا بنتحبس جوا الرؤية دي،
وبنتوقع من الناس أداء وإنتاجية
زي ما بنتوقع من الآلات.
جايز، صديقي الإنسان،
ما يكونش هيحصل قريب إن العالم يبقى أبطأ،
وإن التأقلم مع التغيرات
اللي بتحصل فيه دي يبقى أسهل،
لكن المؤكد إنه مهم على الأقل نبقى فاكرين
إن السرعة دي مش هي قانون الطبيعة،
وإن التطور المستمر للتكنولوجيا دا،
مش حاجة اخترناها، وإنما حاجة اتفرضت علينا.
وكمان نفكر،
ازاي احنا كبشر بنتغير مع التطور دا،
مين اللي بيكسب منّه، ومين اللي بيخسر.
جايز، ساعتها، نفهم بصورة أحسن
إيه اللي محتاجين نتأقلم معاه فعلًا،
وإيه اللي هنقرر إنه لأ،
كفاية تأقلم لحد هنا،
احنا كبرنا على الكلام دا خلاص!
أول حاجة بقى،
ممكن نطلع بيها من الكلام دا، صديقي الإنسان،
واخد بالك؟ هو إنك تبطّل تقولّي،
"عايزين حلقتين في الأسبوع"
عشان أنا بكُح تراب، ومش قادر على التأقلم!
وربنا يعدّي الـ60 لـ70 سنة دُول على خير!
يلّا، صديقي الإنسان، "نايكي، نايكي"!
