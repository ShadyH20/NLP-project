رجليا دابت!
أنزّلّك حَجَر قَصّ بالمرّة يا سي "موحة"؟
والله تعبان جدًا يا "سعدني"!
"رضا" بقى يخلّيني أوصّل "أوردرات"
مَشي على رجلي!
مش كان يا ابني جايبلك مَكَنة،
وكل شوية بتقولّي رايح مشوار بالـScooter،
هأعمل مصلحة بالـScooter؟
كان زمان!
خلاص، بِعنا الـScooter،
والمبيعات نزلت الأرض!
اعتبرها رياضة يا أخي!
وبعدين صحيح، انتم إيه اللي وقّعكم كدا؟!
عيّل ابن حرام مستلمنا على النت،
خسّرنا كل حاجة!
لا حول ولا قوة إلا بالله!
رفرف، رفرف!
بس انت صحيح مش قُلتلي من شوية
إن "رضا" راح يوصّل "أوردر" كبير،
اللي هو تاني يمين،
بعد الشارع "الريحاني" دا تقريبًا؟
زمانه هناك دلوقتي، قرّب يوصل.
إيه دا؟! هو انت عرفت منين؟!
الحقوني! خبّيني والنبي يا "سعدني"!
إيه يا لا يا "رضا" يا لا، فيه إيه؟!
ما فيش!
أنا رُحت أسلّم الـ"كوردر"،
لقيت كل الزمايل القُدَامَى،
ولقيت أبويا ولقيت أمي ولقيت البوليس،
إلا العميل، ما شُفتش وشّه!
إيه التهريج دا؟!
بوليس ليه؟ هو احنا تجار مخدرات؟!
انت "السلاحف" لحست دماغك على فكرة!
واد يا "رضا"، مش شاكك إن ممكن حَدّ
يكون عارف تفاصيل الـ"أوردر" دا ومبلّغ عنك؟
يعني، ولاد الحرام كتير، انت عارف.
"سعدني"...
أنا في عَرضَك،
اوعى تسلّم أخوك!
سَقَط "رضا"!
وألف نصلٍ حاد
يريد نحر عنقه!
يا ابن الجِنيّة! قُلتها ازاي دي؟!
أنا قديم أوي ياه!
بُص بصراحة يا "رضا"، يعني،
أنا مش هأقدر أخبّيك عندي هنا.
ليه؟!
هأفكر أكون إيجابي تجاه المجتمع، أسلّمك!
طب ما تخلّيك سالب المرّادي!
نزّل إيدك يا لا!
طيب يا عم!
آدي الـ"كابليكشن" أهو!
مسحته.
لأ، لأ، لأ، هتضعَف برضه، وهترجع تاني.
وبعدين، دا انت في دَخلة Season.
ولا يا "موحة"،
افتح جروب الـ"في آي بي" على الـ"تروجرام"!
اتفضل يا "مستر (رضا)"!
عملاءنا الكرام، ...!
أنا اللي هأشوفه وشّه هنا تاني،
هأعوّره، هه!
يلّا يا ولا الـ...، سَلام!
طَرَب! طَرَب!
حمد لله على السلامة يا صاحبي!
الله يسلّمك!
بس لو أعرف مين اللي سلّمني، هأفشخه!
هألعب بيه الكورة!
هأطلّع...!
حمد لله على السلامة يا صاحبي!
الله يسلّمك يا حبيب أخوك!
طب واحنا كدا هنعمل إيه؟!
هناكل منين ونشرب منين؟!
هنشحت ولّا نسرق ولّا نتاجر في المخدرات؟!
طيب أوي الواد "سامح" دا!
أنا كنت ناوي أعملّه "ستافّة" باسمه!
صديقي الإنسان،
امتى آخر مرة اتخانقت فيها مع أهلك،
ولمّيت حاجتك ومشيت في الشارع
وانت مش عارف رايح فين، ولا هتبات عند مين،
وما فيش في جيبك إلا حق المواصلات؟
وبعدين، بعد ما مشيتلك شوية حلوين كدا،
وشمّيت شوية هوا،
لقيت نفسك خلاص هِديت،
وقُلت، "كَفَى الله المؤمنين شر القتال."
وقررت ترجع بيتك، وكأن شيئًا لم يكُن.
فيه عادة كدا عند بعض قبائل "الإسكيمو"
الواحد لمّا يكون متضايق،
يمشي لحد ما يحس إنه راق وأعصابه هِديِت،
وبعدين، بعد ما يروق وأعصابه تهدا،
يقوم غارس عصاية في الأرض،
يعلّم بيها المسافة اللي خدها لحد ما هِدي،
واللي بتعبّر في نفس الوقت
عن كَمّ الغضب اللي كان جواه.
كل ما كان محتاج يمشي أكتر عشان يروق،
كل ما كان الغضب اللي جواه أكبر،
ويبقى الغضب بيتقاس بالمسافة
اللي محتاج تمشيها عشان أعصابك تهدا،
كأن المشي دا علاج سحري
لمشاعر الضيق والاكتئاب!
وحسب كل مشكلة،
بتتحدد المسافة اللي انت محتاجها
عشان تصفى وتستعيد اتزانك النفسي تاني.
الجرّاح وعالم الحفريات البريطاني "جون نابير"
اللي قضّى حياته في دراسة تطور الأقدام
والأطراف البشرية والمشي بشكل عام،
بيقول إن المشي على الرجلين دا
نشاط غريب جدًا،
وبيسمّيه "نشاط كارثي"،
لأنه بيخلّي الإنسان طول الوقت
مُهدَّد إنه يُقَع من طوله،
أو يتشنكل، يُقَع على وشه،
عكس الحيوانات
اللي بتمشي على 4 رجول وبتكون متوازنة أكتر.
وعشان كدا،
فالأطفال بياخدوا وقت في تعلُّم المشي،
وبيقعوا كتير،
لحد ما يعرفوا يتحكموا في جسمهم كله،
بحيث يبقوا متوازنين على رجليهم.
لكن في اللحظة اللي بيتعلموا المشي فيها،
عالم جديد تمامًا بيتفتح قُدّامهم،
بأبعاد جديدة ومدى أوسع للرؤية
ولاكتشاف العالم باستخدام الإيدين.
عشان كدا، علماء الأحياء بيعتقدوا
إن المشي على الرجلين
كان عنصر حاسم في تطور البشر
ونمو ذكائهم وقدرتهم على بناء الحضارة،
لأن المشي حرر الإيدين من عبء التنقل،
وخلّانا نقدر نستخدمهم
عشان نتحكم في الحاجات اللي حوالينا
ونصنع أدوات وأسلحة ونستعمل النار،
ودا ادّى البشر مهارات جديدة
مش موجودة عند أي حيوان تاني.
قبل كدا، العلماء كانوا فاكرين
إن ذكاء الإنسان ونمو دماغه
هو اللي أدّى لمشيه على قدمين،
لكن بعد اكتشاف عدد من الحفريات،
أهمهم "لوسي"، اللي اكتشفها العلماء
في "إثيوبيا" في السبعينات،
وبعدها،
"آردي" في "إثيوبيا" برضه في التسعينات،
أكّد العلماء إن المشي على الرجلين،
أو انتصاب القامة يعني،
سبق تطور الذكاء،
وبالتالي، الأرجح إن المشي
هو اللي دفع تطور الذكاء،
مش الذكاء هو اللي خلّى الإنسان يمشي.
لو فكرت تاني كدا في وصف المشي
بإنه مقاومة للسقوط، حسب كلام "نابير"،
وتأملت في التعبير دا،
هتقدّر القيمة الوجودية لتجربة المشي ككل،
اللي انت من خلاله،
بتقاوم تحلل الجسم ومرضه،
والغضروف اللي بينخرب، وهو قاعد، ما بيتحركش!
زائد إن المدى الأوسع للنظر
اللي اكتسبناه بسبب المشي
بيوسّع كمان قدرتنا على التفكير،
والحركة لمسافات طويلة بمجهود أقل
خلّتنا نقدر ننتشر حوالين العالم بسهولة،
وهي اللي خلقت
التنوع العمراني والثقافي الرهيب للبشر.
الفيلسوف الفرنسي "فريدريك جرو"
في كتابه "فلسفة المشي"،
بيقول إن المشي مش رياضة،
زي ما بيتم تسويقه في الثقافة المعاصرة،
لكنه حاجة أكبر من  كدا بكتير،
لأن المشي تجربة وجودية كاملة
بنكتشف فيها يعني إيه إنك تكون إنسان،
ودا لأن الرياضة
بيكون فيها انضباط وقوة وتحمُّل،
وسهل تتحول بعد كدا لاستعراض
نحب نتفرج عليه أو نتابعه
من موقع الجمهور.
لكن المشي مش كدا،
المشي ما فيهوش كسبان وخسران زي الـ"ماتشات"،
وما حدش هيحب يتفرج عليه،
وما بيكونش ليه وقت مُحدَّد مُسبَقًا،
يعني، ما حدش مثلًا بيقول لحد،
"تعالى نتمشّى ساعة."
يعني، ممكن أقولّك، "تعالى نتمشّى لحد البيت،
أو نتمشى لحد القهوة."
لكن مش بأحدد المشوار
المفروض ياخد وقت أد إيه.
ممكن نتمشّى كيلو في ساعة،
لو حابين الصُحبة،
وممكن نتمشّى الكيلو دا في 5 دقايق،
لو ماشيين مع حد مش طايقينه،
وعايزين نخلص منّه!
عشان كدا، "جرو" بيقول إن المشي ما لهوش هدف،
وإلا هيخسر متعته وقيمته النفسية والوجودية.
المشي اللي ما لهوش هدف دا
بيتميز بالتباطؤ واللكاعة،
لأن المشي الهادف عايز يوصل لوجهة معيّنة،
ويحقق هدفه بسرعة،
سواء كان الهدف دا شغل
أو "سوبر ماركت" أو معاد مع حَدّ.
لكن جزء من متعة المشي غير الهادف
هو الحرية الكاملة اللي بتحسها مع أول خطوة،
وانت مش عارف انت رايح على فين بالظبط،
وإذا كان اللي هتشوفه في طريقك دا
هيبسطك ولّا هيزعجك!
وبعد شوية مشي،
تلاقي نفسك اكتسبت إيقاع معيّن،
وسرحت مع كل خطوة،
والأحلى من دا،
هو الأُلفة اللي بتحسها في الشوارع والأماكن
بعيد عن أوضتك الضيّقة.
زائد طبعًا، صديقي الإنسان،
متعة الاكتشاف
مع كل مبنى مختلف أو شجرة مميزة،
واستمتاعك بتتابع الألوان والأشكال والأصوات
والروايح اللي بتقابلها طول ما انت ماشي.
حتى لو الشوارع اللي انت بتتمشّى فيها
وِحشة أو مكسّرة،
بيفضل المشي فيها تجربة مميزة،
لأنك بتلاقي دايمًا نشاطات جديدة تلاحظها،
أو حاجات اتعودت تشوفها،
لكن ما ركزتش فيها قبل كدا،
بتتفرج على ناس
بتحاول تعيش وتستمتع بالحياة
في حدود المتاح ليها.
جايز يجيلك إحباط لمّا تقارنهم
بناس تانية في أماكن تانية عايشين عيشة أحسن،
سواء كنت انت عايش زيّهم
أو ظروفك مختلفة عنهم،
لكن في كل الأحوال
هتكتسب قدرة على التعاطف معاهم،
لأن في اللحظة دي، بتكون شايفهم
تقدر تلاحظ ازاي السلوك
والعادات الاجتماعية بتختلف من مكان لمكان،
بحسب الطبقات
والنمط العمراني وتخطيط الشوارع.
"جرو" شايف إننا محتاجين نبُص للأطفال
ونتعلم منهم، عشان نفهم المشي.
يعني الشخص البالغ بيصنّف
مكونات العالم حواليه لمجموعات،
وكل مجموعة بيقابلها في دماغه بمثال معيّن،
يعني مثلًا، لمّا عينه بتيجي على شجرة،
مش بيحتاج يفكر في تفاصيلها أوي،
هي بالنسباله شجرة
زي كل الشجر اللي شافه في حياته قبل كدا،
واللي لمّا بيحاول يفكر فيه عادةً،
بيفكر في شكل واحد معيّن للشجر،
فتبقى كأن كل الأشجار بالنسباله
شجرة واحدة بتتكرر،
وكل البيوت والشوارع شَبَه بعض،
وأهمية كل حاجة
بس في الوظيفة اللي بتأديها.
لكن الطفل، صديقي الإنسان، اللي لسة
ما عندهوش قدرة البالغين على التجريد دي،
بيشوف كل حاجة لوحدها منفصلة عن غيرها،
كل شجرة هي كيان مميز ومختلف
عن الأشجار التانية،
كل بيت مختلف عن البيت اللي قبله،
وكل شارع بيحرك جواه شعور معيّن غير التاني،
وكل حاجة أو مكان ليهم معاه قصة،
وفيهم حاجات مجهولة
عايز الطفل دا إن هو يكتشفها،
ودا بيدّي للطفل متعة التجريب
واكتشاف التفاصيل والفروق
اللي بتميز الحاجات عن بعض.
"جرو" بيقول إننا
لو جربنا نفكر زي الأطفال واحنا ماشيين،
هنستمتع أكتر،
وهيبقى معانا حل دايم للوِحدة والملل،
لأن ما فيش حدود، صديقي الإنسان،
لتنوع الأشياء القابلة للملاحظة في العالم،
ولأننا نقدر ننزل نتمشّى في أي وقت تقريبًا.
أكيد طبعًا الموضوع بيختلف
بالنسبة للشباب عن البنات،
وأكيد برضه حتى الشباب ما يعرفوش يتمشّوا
في أماكن معيّنة في أوقات معيّنة،
لأنها هتبقى خطر عليهم،
ممكن حد يُقَف يثبّتهم مثلًا.
لكن بشكل عام،
هتفضل التمشية نشاط متاح لكل الناس تقريبًا
حتى لو في ظروف مختلفة،
ما دام طبعًا عندهم القدرة البدنية
على إنهم يمشوا.
عشان كدا، لو ركّزت في المشي،
هتحس بمشاعر امتنان لكل جزء في جسمك،
لرجليك إنها قادرة تشيلك من مكان لمكان،
ولعينيك إنها قادرة
تقيس المسافات وتميّز الأشكال،
ولمناخيرك إنها قادرة
تميّز الروايح الجميلة عن الروايح المُنَفِّرة.
لأن طول ما انت قاعد،
حواسك يا دوب بتكون شغالة،
وبتلقط حاجات قليلة،
لأن المجال المتاح للإحساس بيكون محدود جدًا،
والمناظر والروايح والأشكال والأصوات
ثابتة تقريبًا ومش بتتغير.
لكن بمجرد ما تنزل تتمشّى،
فالمجال بيوسع،
وتشوف وتسمع وتشم وتلمس حاجات أكتر،
بتبقى في حالة استغراق حسّي،
يعني حواسك كلها بتتشغل بتجربة العالَم،
وبتبدأ تقرب عشان تشوف أكتر،
وتميّل عشان تسمع أوضح،
وتركّز عشان تشم بتمعُّن،
دا طبعًا غير إيقاع المشي الهادي المنتظم.
"جرو" بيقول إنه:
ودا لأن الإيقاع المنتظم لحركة القدمين
وتنظيم التنفس اللي بيحصل في المشي،
بيخلّصنا من الأفكار المُشوِّشة والمزعجة،
وبيصفّي الذهن،
فنقدر ساعتها نركّز
في الحاجات المهمة بالنسبالنا فعلًا،
مش الحاجات المفروضة علينا
بشكل لاواعي مثلًا.
الرهبان البوذيين، صديقي الإنسان،
بيوصفوا العقل بالقرد،
لأن العقل بيقعد ينُط من فكرة للتانية
زي ما القرد بيقعد يتنطط من شجرة للتانية،
وأحسن طريقة لوقف التنطيط دا
هو إنك تخلق تيار مضاد
يُفضّل، هه، إنه يكون
نشاط بدني مكرر ومُنتَظم،
زي التنفس مثلًا أو المشي،
العقل يتشغل فيه بحركة الشهيق والزفير
أو حركة الرجلين،
فينسى الأفكار المزعجة منّه لنفسه،
لأن العقل مش هيقدر يركّز
في الحاجتين مع بعض.
دا غير إن المشي، صديقي الإنسان،
ولا محتاج فلوس، ولا محتاج وجهة معيّنة،
محتاج بس قدرة على الحركة.
والمشي في الشوارع مش نشاط استهلاكي،
عكس مثلًا، تجربة المشي في الـ"مول"،
اللي هي تجربة
ما بيكونش فيها نفس صفاء الذهن،
لأن الـ"مول" مُصمَّم
بحيث يغرّقك بحاجات تشد انتباهك،
كل 2 متر، فيه فتارين وحاجات معروضة وتخفيضات،
وانت عينك عمّالة تتحرك من هنا لهنا لهنا.
الفرق دا بقى مهم جدًا،
لأنك لمّا بتتمشّى مع حد في الشارع،
بيكون فيه مساحة أكبر بكتير
إن شخصياتكم تبان بشكل فيه أريحية،
تقدروا تحكوا وتوصفوا مشاعركم وأفكاركم،
وتتكلموا عن أحلامكم
من غير ما تبقوا مستعجلين،
أو من غير ما تبقوا مشغولين
بحاجة عايزين تشتروها أو معاد عايزين تلحقوه.
عشان كدا، نصيحتي للناس
اللي ما بتعرفش تفتح مواضيع في الـDates،
إنها تجرب تتمشّى شوية،
وانت هتلاقي المواضيع اتفتحت لوحدها،
لأن تنوع الحاجات اللي بتصادفوها
وتتعرّضولها وانتم ماشيين
هيجُر خيط الكلام، بعكس ما تكونوا قاعدين
في نفس المكان وحواليكم نفس الأشخاص،
وبعدين، "علي جُمعة" قال حلال!
الخيال بيعطَل!
وبعدين، مش قصدي، صديقي الإنسان،
إنك تبقى بخيل يعني
وما تعزمش الـDate بتاعك في مكان،
لأ، عادي، اقعدوا، بس جربوا تتمشّوا برضه،
اعزمها على السينما يا سيدي.
شُفت انت، صديقي الإنسان، فيلم Before Sunrise؟
أهو دا فيلم بيلخصلك
كل اللي أنا بأقولهولك دا،
2 بيتقابلوا صُدفة في القطر
وهما بيقروا نفس الكتاب، سبحان الله!
وبعدين، بيلفوا المدينة كعب داير لحد الصبح،
والمشي والتجوال الحُر دا
هو اللي بيحفز خيالهم ويفتحلهم مواضيع
وبيخلقلهم نشاطات مُشترَكة
قايمة على إنهم بيكتشفوا أماكن
وبيقابلوا أشخاص بالصُدفة،
ودا اللي خلّى العلاقة بينهم تتطور بسرعة،
والأهم من دا كلُّه إنه صفّى ذهنهم
وادّاهم درجة من الراحة،
عشان يحكوا عن نفسهم ويعبّروا عن شخصياتهم،
من غير أي تصنُّع أو ادّعاء.
والمشي مش بس وسيلة
لفتح مواضيع، صديقي الإنسان،
لكن كمان، وسيلة للتفكير.
عشان كدا،
معروف إن الفيلسوف الإغريقي "أرسطو"
كان بيحب يتناقش مع تلاميذه
وهما بيتمشّوا في أروقة المدرسة بتاعته،
ودا السبب إنهم اتسمّوا "المشّائين"،
من كتر المشي يعني.
خلّيني أقولّك على الكبيرة بقى.
الفعل اليوناني أصلًا اللي بيعبّر عن المشي
اللي هو Peripateō،
معناه كمان، "الحديث"،
يعني، المشي والحديث
بيتعبّر عنهم بنفس الفعل دا في اللغة،
كأنهم الاتنين مرتبطين ببعض جدًا،
وكأنك مش ممكن تتمشّى
من غير صاحب تحكي معاه،
ومش ممكن تحكي مع صاحبك
من غير ما تتمشّوا.
وحتى في الفلسفة الحديثة،
بنلاقي الفيلسوف الفرنسي "جان جاك روسو"
بيقول إن أوضة مكتبه
كانت فضاء الريف الواسع.
إمّا بييجي يشتغل، مش بيقعد على المكتب،
لأ، بياخد نفسه وينزل يتمشّى.
دا طبعًا، صديقي الإنسان،
لأنه شغّال فيلسوف برضه، ما هواش محاسب يعني.
بس يبدو عمومًا إن المشي
كان بيحقق جوهر الحياة
اللي الفلاسفة الرومانسيين بيدوّروا عليه،
وهو البساطة، بعيدًا عن تعقيدات الحضارة،
المليانة بالنفاق والتصنُّع
والتوقعات والآمال الكبيرة
اللي بتسحل أصحابها لحد ما تجيبلهم اكتئاب.
أفكار "روسو" نفسه
عن الإنسان في حالة الطبيعة،
قبل ما الحضارة تفسده،
اللي كان قادر يتجول بحرّية،
من غير هموم أو قلق على ممتلكاته
أو خوف من المجهول،
الأفكار دي متأثرة بتجربة شبابه
اللي قضّاها في التجول لمسافات طويلة
بين المدن والبلدات الفرنسية.
"فريدريك نيتشه" الفيلسوف الألماني
صاحب الشنب الشهير،
قال إن المشي هو مصدر كل فكرة ذات قيمة،
وكان معروف عنه
إنه كان بيمشي 4 ساعات على الأقل يوميًا،
ويُقال إنها وصلت
في مرحلة معيّنة من حياته لـ8 ساعات.
تخيل صديقي الإنسان؟ بيمشي Shift كامل!
8 ساعات مشي في اليوم.
بس دا مش غريب طبعًا على فيلسوف
 كان بيمجّد العواطف والغرائز
على حساب العقل والمنطق.
لأن المشي شكل من أشكال التعبير والاستمتاع
بقدرة الجسم على الوجود والحركة والفعل،
ولأن الأفكار اللي بتجيلنا واحنا ماشيين
ممكن تبقى عفوية ومصدرها الوجدان،
بعكس أفكار المكاتب اللي بتحتاج
تنظيم وتحليل منطقي وتقليب في الكُتُب،
ودا اللي "نيتشه" ما كانش بيحبه.
وبنلاقي إن الاتجاه دا
أثّر في الفلسفة الألمانية بشكل عام،
عشان كدا، "مارتن هايدجر" مثلًا،
واحد من أهم الفلاسفة الألمان في القرن الـ20،
كان مخلّي التجول جزء أساسي
من روتينه اليومي،
اللي هو في وقت عُزلته في كوخ صغير
في "الغابة السوداء"،
اللي هي واحدة
من المناطق الريفية الجميلة في "ألمانيا".
السكون والصمت اللي هتحس بيهم
وانت بتتمشّى في مكان زي دا،
أكيد هيأثّر على تفكيرك،
لمّا تسمع صوت خطواتك اللي فجأة بقى واضح،
كأنك بتكتشف مشيتك لأول مرة،
فتاخد بالك إنك عايش
وموجود في العالم دلوقتي،
وكان ممكن ما تبقاش موجود في العالم،
والكون ما كانش هيتأثر بغيابك.
وتبدأ تتأمل نفسك وتتأمل الوجود العجيب،
اللي لقيت نفسك فيه من غير ما تختاره دا،
لكنك بالرغم من كدا،
قادر تختار هتعمل فيه إيه،
وهتمشي في أنهي طريق.
التجربة دي كلها
بيسمّيها "هايدجر"، "الأصالة الوجودية"،
القلق اللي بتحس بيه
إما تستوعب إنك قادر تختار أي حاجة،
حتى لو فيه اختيارات مرفوضة بديهيًا،
زي إنك تحُط إيدك في النار مثلًا،
أو تخبط دماغك بمفتاح أنبوبة،
بس مجرد فكرة إنك عندك الحرية التامة
إنك تعمل دا وتتحمل تبعاته،
بدون ما حاجة تمنعك حتى لو كنت هتأذي نفسك،
هي فكرة مثيرة للقلق،
وما فيش شك
إن كتير من الأفكار دي جت لـ"هايدجر"
في أثناء ما كان بيتمشّى
وبيفكر في وجوده وفي العالم،
لأن حتى فكرته عن الحقيقة
كانت دايمًا متأثرة بفكرة المشي.
بالنسبة لـ"هايدجر"، الحقيقة مش معرفة منطقية
أو بتلاقيها بالتفكير المجرد،
لأ، الحقيقة هي إن حاجة
تظهر قُدّامه أو تتكشف،
دا غالبًا بيفترض إنك تكون ماشي.
فاللحظات اللي بتصادف فيها حاجة جديدة،
أو تكتشف فيها حاجة
ما شُفتهاش قبل كدا وانت بتتمشّى،
كانت مؤثرة جدًا في تصور "هايدجر"
عن الحقيقة والمعرفة.
طبعًا أنا مش قصدي بالكلام دا خالص،
صديقي الإنسان، إنك تروح تمشي في الغابة،
أو إن دي بس هي التجربة المفيدة
أو المُلهِمة في المشي،
لأنه في "ألمانيا" برضه،
وفي نفس الوقت تقريبًا،
كان فيه فيلسوف ألماني تاني
هو "فالتر بنيامين"،
بيفكر في معنى المشي
في المدن الصناعية الحديثة،
بيلاحظ "بنيامين"
إن المشي في المدينة الحديثة
مختلف جدًا عن المشي في الريف
أو الأماكن الطبيعية اللي زي الغابات،
أو حتى في المدن الأقدم،
لأن المدن دلوقتي بقت أكبر بشكل مرعب،
وبالتالي، اللي بيتمشّى في المدينة
بيلاقي نفسه بيتنقّل فجأة
بين مناطق مختلفة عن بعض في كل حاجة،
مختلفة عن بعض في العمارة والدوشة
وجودة الهوا والطبقة الاجتماعية،
مع إنه ممكن ما يبقاش مشي مسافة كبيرة،
زي مثلًا، لو خدت بعضك واتمشّيت
من "السيدة زينب" لـ"جاردن سيتي" مثلًا.
والأكيد كمان،
إنك ممكن تمشي في المدينة كتير جدًا
من غير ما تلمح أي أثر للطبيعة،
لأن المدينة نفسها بقت Landscape قائم بذاته،
زي ما تكون ماشي في الغابة
من الحديد والخرسانة مُستَقِلّة بنفسها،
وسكانها ممكن يقعدوا بالشهور والسنين
منفصلين عن الطبيعة،
والزحمة والحشود اللي اتجمّعت
في المدن الصناعية بالكثافة دي،
خلّت حركة الناس متسربعة وتنافسية،
وخلّتهم أغراب وفضائيين بالنسبة لبعض!
غالبًا، بتحس وانت ماشي في المدينة
إن الناس دُول نازلين من بيوتهم بس
عشان يزاحموك في المواصلات
أو يسدّوا عليك الرصيف،
الوشوش الكتيرة دي
لناس عمرك ما شُفتهم ولا هتشوفهم بعد كدا،
بتزوّد شعور الغربة
وبتحُطك غصب عنك في منافسة معاهم،
لأنك زيك زيهم،
إما رايح شغل، أو راجع من الشغل،
أو عندك معاد، أو بتوصّل حاجة لحَدّ،
ودا بيخلّي المكان كلُّه بشكل عام عدائي،
وما فيهوش أُلفة.
ودا مش بسبب الزحمة أو العدد،
لأن الأُلفة ممكن تبقى موجودة
عادي جدًا وسط الحشود،
زي التجمعات الدينية مثلًا أو المظاهرات
أو "ماتشات" الكورة أو الحفلات.
"بنيامين" بقى شايف إن المشي بلا هدف
واحد من الطرُق اللي ممكن
ترجّع الأُلفة تاني بينك وبين المدينة،
عشان كدا،
بيقترح شخصية "المتسكِّع"، أو الـFlâneur،
اللي اتطورت الأول في الثقافة الفرنسية،
ومعناها إنك تنزل تتمشّى في المدينة
بلا داعي، وتراقب كل حاجة،
بعيدًا عن أي ضغوط أو رقابة خارجية،
والهدف من دا، اكتشاف الجمال المستخبي
ورا المألوف والمكرر.
يعني جرب كدا، صديقي الإنسان، مثلًا،
إنك تمشي في المدينة بدون وجهة،
وتسيب الصُدفة هي اللي تحدد طريقك،
أو تحدده مثلًا باختيارات عشوائية،
زي إنك تقرر تدخل يمين
بعد أول عربية فول تقابلك،
أو تمشي في نفس اتجاه
أول عربية زَرْقا تشوفها،
أو تدخل أول شارع يبدأ بحرف ع.
الحالة دي
بيسمّيها الفيلسوف الفرنساوي "جي ديبور"
"الانجراف"، وبيعتبرها تجربة محفزة للخيال،
وبتساعدك على إعادة امتلاك المكان
بدل ما تكون حاسس بالغُربة عنه.
لكن طبعًا، صديقي الإنسان،
دا لا يمنع إنك أحيانًا
مش هتعرف تمشي مكان ما انت عايز،
وهنا، بتبانلك الدلالة السياسية للمشي،
زي ما النظام الصهيوني مثلًا
بيمنع الفلسطينيين
من المشي في شوارع معيّنة،
أو أحياء بكاملها،
وزي برضه، ما النظام النازي كان بيمنع اليهود
من التجول بحرّية برة الـGhetto.
ودا لأن المشي بحرّية في مكان معيّن
هو أساس إنك تكون
صاحب حقوق مدنية وشخصية في المكان دا،
وإنك متساوي مع غيرك مبدئيًا،
طالما قادرين تتحركوا في نفس المكان
من غير تمييز.
وعشان كدا برضه، صعوبة المشي
بنفس درجة الحرية دي للستّات
ممكن تبقى بتقول حاجات كتير
عن علاقة الستّات بالمجال العام
وبالنظام الاجتماعي اللي احنا عايشين فيه،
لأنه، صديقي الإنسان، أي مكان
ما تبقاش قادر تمشي فيه بحرّية،
غالبًا، محتاج تفكر كويس
في انتمائك للمكان دا،
وفي طبيعة السُلطة اللي بتنظّم علاقتك بيه.
ويلّا، بعد إذنك بقى، صديقي الإنسان،
هأقوم أتمشّى شوية أنا كمان.
بس هنا يعني، في الصالة، عشان الوقت اتأخر،
وأخاف بصراحة، لو نزلت الشارع، أتثبّت!
يلّا، صديقي الإنسان، تصبح على خير.
