قاطعه "رازوباخين" يقول بخشونة،
"ولكنني أردتُ أن أعرف من أنت."
ذلك أن الذين تعلّقوا بالقضايا الهامة...
...ولكنني...
الله!
- ...تعلّقوا بالقضايا...
- البيت زي ما هو!
...قد بلغوا من فرط الكثرة والتنوع...
مفيش حاجة فيه اتغيرت، الباب اللي ما بيقفلش.
كنا بنقعد نهزر هنا...
ونضحك هنا، ونرغي!
حتى البطة دي...
ياما شبّهني بيها!
أنا سعيد إن ذاكرة حضرتك
بترجع في البيت عندي.
إيه دا؟ انت شبه جدّك أوي!
أنا بس بعتذر عن سوء التفاهم،
أنا لحد دلوقتي لسة معرفش حضرتك مين.
إيه دا؟ هو جدّك ما حكالكش عني؟
لأ، ما جابليش سيرة البطة.
أنا مدام "فدوى الشماشرجي"،
ساكنة قُصادك هنا.
أهلًا وسهلًا، أستاذة "فدوى الشوربجي"!
بس أنا... يعني، مش عارف لحد دلوقتي،
أنا أقدر أساعد حضرتك ازاي؟
أنا، بصراحة، جايالك
في مشكلة كبيرة أوي مع الحاج "شلبي".
هو ما بيجيش من وراه غير المصايب!
خير! عمل إيه تاني؟
عنده شقة فاضية،
وعايز يأجرها لساكن جديد، تخيّل؟
السافل المنحط! ازاي يعمل كدا؟
طب مهو يا ست الكل
ما الراجل صاحب عمارة يعني، دا دوره.
هو راجل صاحب عمارة،
بيأجر شقق، إيه المشكلة؟
يا ولد ما تبقاش متسرع زي جدّك كدا!
الساكن دا وراه مشاكل كبيرة.
- إيه هي؟
- لا، دا موضوع كبير أوي.
بُص، أنا هدخل أعمل شاي، وأرجع أحكيلك.
آه! هو لسة البرطمان الأخضر
من غير غطا زي ما هو؟
البرطمان... آه، آه! زي ما هو، زي ما هو.
طب ثواني، وجيّالك.
يا رب يطلع ذُهان!
صديقي الإنسان، أغيب عنك سنة وأرجعلك،
ألاقي أختك اتجوزت وجابت "مالك" و"مليكة"؟
ويا ريتهم في بطن واحدة!
إيه مستوى الخصوبة دا، صديقي الإنسان؟
فيه ناس بتقولّك، إن اللي يخلّف دا
لازم يبقى عامل دراسة جدوى الأول.
وعارف إنه هيقدر يوفّر لعياله
مستوى مادّي معيّن ما ينزلش عنه.
لكن لو هو متكحرت أصلًا وقرفان وطالع عينه،
يبقى الأحسن ما يعملش كدا.
لأن دا هيفقره بزيادة.
وهيطلّع عياله في ظروف مش حلوة،
وآدينا شايفين،
الناس أصلًا كتير أوي، Already.
دا انت لمّا بتنزل ميدان "رمسيس"،
بتحس إن انت عايز تجيب ونش،
ترفع عليه الناس، وتروح تفضّي في الترعة،
عشان توسّع الدنيا شوية
لحركة المرور والأجيال القادمة.
طب هو صحيح ليه أصلًا تجيب أطفال إضافيين
في العيشة السودا اللي احنا عايشينها دي؟
انت أصلًا مقضيها اكتئاب،
وأبوك من ساعة ما كان بيضرب بالحزام،
وهو عاملّك Unresolved Issues.
ما قدرتش تتجاوزها لحد النهاردة.
عايز تجيب أطفال جُداد
تدخّلهم في دايرة العذاب والمعاناة؟
دا انت مجرم عتيد الإجرام يا أخي!
الكلام اللي خرج من بُقي
دلوقتي دا، صديقي الإنسان،
هو المعروف باسم "الحُجّة اللا إنجابية."
وموضوع اللا إنجابية وتحديد النسل،
هما موضوعين متقاطعين مع بعض شوية،
لكنهم منفصلين برضه في نفس الوقت. سبحان الله!
اللا إنجابية بتعتبر إن الوجود البشري،
سواءً كتير أو قليّل، مقرف أصلًا وقلّته أحسن.
وبالتالي، الاختيار الأخلاقي فعلًا،
هو إنك ما تخلّفش خالص.
مش تخلّف واحد ولّا اتنين، مثلًا. لأ.
لأنه حتى الواحد أو الاتنين دول،
حياتهم مش نعمة.
الوجود كله عذاب في عذاب، هوبّا خبط لزق كدا،
مع أول قلم، يقولّك البؤس أبدي والعذاب سرمدي.
مش مخلّف عيال خالص.
ودا مشكلته إنه بيحوّل البؤس
لعقيدة ووجهة نظر عن الكون.
أنا مش جاي عشان أقولّك،
"لأ، الإنجاب الجميل" ولا "لأ، الإنجاب وحش".
أنا بس عايز أعقّدلك الموضوع شوية.
دلوقتي، هل أختك، الست أم "مالك"،
هي وجوزها، يتحمّلوا
المسئولية المادية والمعنوية والأخلاقية
عن ظروفهم الصعبة دي؟
وعن ظروف ولادهم اللي ممكن تبقى صعبة برضه؟
وعن ظروفنا احنا كمان، اللي بقت صعبة
بسبب الزيادة السكانية الرهيبة في عدد السكان؟
اللي هي ناوية تساهم فيها بـ4 عيال مرّة واحدة!
ناوية تجيب أخ لـ"مالك" وأخت لـ"مليكة".
ولّا هي وجوزها حُرّين أصلًا،
يخلّفوا عيال زي ما هما عايزين،
وما حدش يقولّهم يجيبوهم امتى وفين وازاي؟
وهل العيّل فعلًا بييجي برزقه؟
ولّا الواحد محتاج يعمل
دكتوراه في الاقتصاد الأول،
عشان يمارس أبسط حقوقه الآدمية؟
وهل فيه سياق معيّن،
ممكن يخلّي الإنجاب فعل غير أخلاقي؟
في واحدة من أشهر القصايد الملحمية القديمة،
قصيدة بابلية اسمها "ملحمة أتراحاسيس"،
الشاعر بيقول في كلامه عن وباء كتير،
واضح إنه أدّى لموت عدد ضخم من البشر،
والناس توارثت قِصّته من جيل لجيل،
بيقولّك إيه بقى في الملحمة دي؟
"الأرض صبحت زي التور، ليها خوار
والإله اتدَّوَش
لمّا سمع "إنليل" صوت الحَوَش
قال للكبار: صدّعت من صوت الأنام
مش عارف أنام
خلّي الوبا ياخد شوية من البشر"
الشاعر، اللي بيدعي إن ربنا ياخد الناس، دا،
ما حدش متأكد هو كان عايش امتى بالظبط.
لكن أقدم نسخة معروفة للملحمة دي،
يعود تاريخ كتابتها لسنة 1600 قبل الميلاد.
في الوقت دا، التقديرات المتساهلة أوي،
بتقول إن عدد البشر على الكوكب
كان في حدود 80 - 90 مليون إنسان.
احنا، دلوقتي، 90 مليون في الأوتوبيس بس!
عدد البشر على الأرض النهاردة 8 مليار.
يعني 100 ضعف الرقم دا.
فتخيّل بقى الشاعر دا
اللي كان حاسس إن البشر كتير جدًا وقتها
لو كان عايش وسطنا دلوقتي، هيبقى شايف إيه!
أنا مش بجيب المثل دا،
عشان أقولّك إن عددنا دلوقتي قليّل أو كتير،
لأ، ولكن عشان أوضحلك إن الناس من زمان أوي،
حاسّة إنها متقّلة على الكوكب.
الإنسان، برضه، كائن حسيس،
ما بيحبش يبقى تقيل على حد.
ما يتخيرش عنك كدا، صديقي الإنسان!
فيه تراث طويل جدًا من الشعور بإن عدد البشر
وصل لأقصى حد ممكن يوصلّه خلاص،
وطبعًا، الشعور دا ممتد لحد النهاردة.
لكن، بجد، لو فكرت فيها كدا،
ازاي نعرف أصلًا لو عدد الناس كتير أو قليل.
يعني، ماشي، الرقم شكله كبير، آه، 8 مليار،
بس ما يمكن الأرض
تستحمل أكتر من كدا، إيه المشكلة؟
ازاي نحط الرقم دا في سياق،
يفهّمنا إذا كان كبير ولا صغيّر!
عالم الأحياء الرياضية، "جويل كوين"،
المتخصص في موضوع كثافة المجتمعات،
كتب كتاب اسمه، "لكم شخص تتسع الأرض؟"
حاول فيه إنه يسرد تاريخ التكهنات
بخصوص الموضوع دا،
بيحكيلنا بقى عن كل المحاولات،
اللي حاول فيها علماء وباحثين
إنهم يقدّروا العدد الكلي للبشر
اللي ممكن الكوكب يشيله.
والمفاجأة، إن الرقم دا
مفيش أي حاجة قريبة من الإجماع عليه.
مش قصدي إن العلماء مختلفين مثلًا
إنه المفروض يبقى 8 مليار ولّا 10 ولّا 15،
لأ، قصدي إن بعضهم
قدّر العدد دا بمليار واحد بس،
يعني المفروض دلوقتي، نموّت 7 مليار بني آدم!
عشان نعرف نعيش! دا كلام؟
وبعضهم قدّره بتريليون شخص، يعني ألف مليار،
"خُش، فاضية كراسي جوا!"
فيه باحث تاني اسمه "هيوليت"،
قالّك، "لأ، هي آخرها خالص 1.2 مليار
دا لو احنا عايزين نعيش كلنا
بمستوى الرفاهية الأمريكي." لا مؤاخذة!
بعدها بـ7 سنين، جه واحد اسم "كولن كلارك"،
قالّك، "احنا ممكن نبقى 48 مليار، عادي،
بس هنعيش كلنا، لا مؤاخذة،
في مستوى الرفاهية القليّل."
وبعدين، جت منظمة الـ"فاو" سنة 1983،
قالتلك، "خلّيهم 32 مليار بس، عشان خاطري.
بس بشرط، نميكن الزراعة ميكنة كاملة."
أرقام عجيبة جدًا، وشيء في منتهى "الميكنة"!
احنا أصلًا دلوقتي 8 مليار،
وما حصّلناش مستوى رفاهية "دقي - إمبابة"،
لكن الأعجب من الأرقام دي،
هو إنه رغم التضارب الكبير أوي بين التقديرات،
ففيه يقين تام عند معظم الناس
إن احنا بالفعل كتير،
وعدّينا الحد المسموح بيه،
وداخلين على كارثة، على كل المستويات.
وطول الوقت الناس بتتلام
عشان اختياراتها المتعلقة بالخلفة،
لأنه الإحساس الغالب،
زي ما يكون حاجة بديهية كدا،
إن احنا أكتر بكتير من اللازم،
وإننا بنزاحم بعض، على موارد قليلة ومحدودة.
والحقيقة، إن دا كمان صحيح،
لكن لأسباب تانية خالص،
يعني احنا فعلًا بنزاحم بعض،
على موارد قليلة ومحدودة. دا حقيقي.
لكن دا مش عشان الكوكب
بخلان علينا بالموارد. لا سمح الله!
وإنما عشان الموارد متوزعة
بأسوأ طريقة ممكن تتخيلها!
دا كلام بقى معروف ومعتاد يعني.
بس لازم واحنا بنفكر
في سؤال الكثافة السكانية،
ما ننساش إن أغنى 8 أشخاص في العالم،
ثروتهم بتساوي ثروة 50% من السكان، لوحدهم.
طبيعي الـ50% دول يبقوا بيزاحموا بعض
وبيزاحموا بقية الناس
على موارد قليلة ومحدودة جدًا،
مش عشان هما كتير،
لكن عشان هما محرومين من الثروة.
عشان كدا القلق بخصوص الزيادة السكانية
مرتبط دايمًا بمشهد الفقر.
انت بتبقى ماشي، وتشوف ناس في الشارع،
واضح إن ظروفهم صعبة،
وما عندهومش مسكن،
وبالعافية بيوفّروا قوت عيالهم، اليوم بيومه،
فيه طريقتين للتعامل مع المشهد دا.
الطريقة الأولى، هي إنك تفكر في سؤال
توزيع الثروة الحالي ومدى عدالته.
والطريقة التانية هي إنك تفكر إن الناس دي
لو قلّت جدًا، أو اختفت حتى، المشكلة هتتحل.
ومفيش حاجة تانية محتاجة تغيير.
وأسهل رأي ممكن تاخده،
هو إنك تلوم الحلقة الأضعف.
وبطريقة ما، نجح فعلًا الخطاب دا
إنه يكون شبه بديل.
أي حد في الشارع
عارف إن الناس مش لاقية تاكل عشان هما كتير.
لكن الحقيقة، إن دي فعلًا فكرة
مفيش أي دليل علمي متماسك على صحتها.
الرفاهية المادية والكثافة السكانية
مرتبطين ببعض فعلًا،
دا ارتباط حقيقي، وسهل تشوفه
في كل الدول اللي عندها مستويات معيشة مرتفعة،
لكن من فترة طويلة أوي،
وفيه نقاش طويل وعريض،
بين علماء المجتمعات برضه
والديموغرافيا والسياسة،
حوالين اتجاه السببية
بين الكثافة السكانية والرفاهية.
السببية دي، ماشية في أنهي اتجاه؟
يعني، هل الناس مُرفَّهة في الغرب
عشان هما قليلين؟
ولّا هما أصلًا
قليلين عشان مُرفَّهين؟ واخد بالك!
البيضة هناك الأول ولّا الفرخة!
الحقيقة إنه فيه أدلة كتير أوي
بتوضح إن ارتفاع مستويات المعيشة
دايمًا بييجي معاه انخفاض في مُعدّلات المواليد.
يعني كل ما عيشة الناس اتحسنت،
كل ما بقوا يخلّفوا أقل،
أول ما القرش يجري في إيد صديقي الإنسان،
يبقى عايز يروح يشتري شقة في الـ"كومباوند"،
أو في المدينة جنب الشغل والمصالح،
وبعدين يلاقي المدارس بتاعت العيال
ومصاريف تربيتهم أغلى بكتير من الغيط،
فيحسبها تاني كدا، وبذكائه المعهود يقولّك،
"أنا أجيبلي واحد ولّا اتنين أعرف أصرف عليهم،
هو أنا هخلف عيال أبهدلهم؟"
وبعدين في الغيط،
الناس بتخلّف أكتر عشان العزوة،
وعشان العيال تساعد في الزراعة
ولّا رعي الأغنام ولّا يتعلموا صنعة أبوهم،
ولّا بنات تقف جنبنا لمّا نعجّز ويخدمونا.
إنما، صديقي الإنسان "المعرّش" دا،
ما بقاش محتاج بقى.
بقى عنده وديعة، ورعاية صحية،
وتأمين وجلابية بيضا و"توسان" أعلى فئة.
السبب التاني المهم،
إنه عادةً، الستّات اللي في المجتمعات
اللي مستواها عالي دي،
بيكون عندهم الحرية والقُدرة على الاختيار
أكتر بكتير من المجتمعات الفقيرة،
ولمّا السِّت يبقى جزء من القرار في إيديها،
الموضوع بيختلف،
تقولّي ليه، صديقي الإنسان،
أقولّك، عشان السِّت
هي اللي بتدفع تمن الخلفة والرعاية،
وهي اللي بتتحمل
الجزء الأكبر من تكلفة القرار دا.
يعني، دلوقتي، الناس بتخلّف أقل امتى،
صديقي الإنسان؟ يلّا، قول معايا.
أولًا، لمّا ما يبقوش فُقرا،
وثانيًا، لمّا بتكون السِّت
كلمتها مسموعة في البيت.
عشان كدا، الاقتصادي الأمريكي
من أصل هندي، "أبهيجيت بانرجي"،
اللي خد جايزة "نوبل" مع الاقتصادية
الأمريكية الفرنسية "إستر دافلو"،
بيحكولنا هما الاتنين
في كتابهم الشهير "اقتصاد الفُقرا"،
عن تجربة اتعملت في "بيرو" مثلًا،
الباحثين لقوا فيها إن الناس اللي ما عندهومش
مكان يسكنوا فيه ومقضيينها إيجارات،
معدلات إنجابهم بتقلّ
لمّا بياخدوا شقق تكون بتاعتهم،
بس بشرط واحد بس، إن الشقة تكون
مكتوبة باسم الراجل والست مع بعض.
لكن على الناحية التانية،
مفيش أي دليل إن الناس لو خلّفت أقل،
مستوياتها المادية هتتحسن.
أو الستّات هيبقى وضعهم أحسن.
المؤكد هو إن الناس،
لمّا مستوى معيشتها بيتحسن، بتخلّف أقل.
ولو الستّات بقى لها سُلطة أكبر،
برضه بتخلّف أقل.
لكن العكس، مفيش أي شيء يدل على صحته.
لدرجة إن "بانرجي" بيشجع السياسيين
إنهم لو واخدين موضوع تنظيم الأسرة دا بجد فعلًا،
يعملوا برامج دعم مالي للستّات بالتحديد.
بدل ما تطلّع من جيبك
وتعمل Outdoors لتنظيم الأسرة،
وتفضل مقضّيها برامج توعية
وتأنيب في الناس في الراحة والجاية،
اصرف الفلوس دي على الستّات
وهما مش هيخلّفوا لوحدهم.
صديقتي الإنسانة، يعني ما تفرحيش أوي،
أنا مش جايب الكلام دا من عندي،
دا "بانرجي" اللي بيقول.
في دراسة شاملة، عملها باحث تاني
في علوم المجتمعات، اسمه "ستيفن سيندينج"،
بيحكي سلسلة طويلة من السِجالات النظرية،
حوالين فكرة إذا كان تقليل النسل
بيأدي فعلًا لأي تحسُّن مادي ولّا لأ.
والنتيجة، إن الدراسات دي عادةً
نتايجها مهزوزة جدًا ومش مؤكدة.
بعكس الدراسات التانية
اللي قلتلك عليها من شوية.
اللي بتؤكد إنه كلما كان فيه "توسان"،
كلما كان مفيش عيال كتير.
الكلام دا ببساطة، يعني، معناه إننا لو قررنا
نسلّم بإنه فعلًا فيه أزمة سكانية
وفيه انفجار وكارثة بيئية مُحقّقة
بسبب الكثافة السكانية الكبيرة في عدد البشر،
فاحنا برضه بنفكر في الاتجاه الغلط،
لمّا نقرر نلوم الناس اللي هما أصلًا فُقرا
وما عندهومش أي مصدر للأمان
غير الاستثمار في العيلة والعزوة.
بالعكس، دا كأنه إزاحة مقصودة للوم،
عشان ما نفكرش نشاور على المشكلة الحقيقية.
أمّا بقى عملتلك كُبايتين شاي... إنما إيه!
ربنا يخلّيكي يا حاجّة "فدوى" والله!
مش عارف من غيرك كنا عملنا إيه!
- الله يخلّيك يا حبيبي.
- ماله بقى الساكن الجديد؟
آه. الساكن الجديد دا مشكلة كبيرة أوي.
عنده 5 عيال. هيزحم العمارة والأسانسير.
دا غير إن عنده عربيتين،
هيقفلوا على العمارة خالص.
- طبعًا.
- جيرة مش لطيفة خالص!
بس كدا، بصراحة، العيب مش في الساكن الجديد.
العيب في إدارة موارد العمارة.
ازاي يا "محمد"؟
يعني مثلًا، الأسانسيرات،
مش احنا عندنا أسانسيرين في العمارة دي؟
- أيوة.
- الحاج موقّف واحد،
ومشغّل التاني عشان يوفّر كهربا.
ولّا الركنات... حاجز نُصها لصحابه وضيوفه.
خُدي عندك كمان، موتور الميّه...
مش بايظ بقاله شهر؟ الحاج مستخسر يصلّحه!
ما شاء الله! نبيه زي جدّك.
طب والحل إيه؟
الحل الطبيعي إنكم تتكلموا مع الحاج "شلبي"،
ياخد 3 شهور من الساكن الجديد،
يوضبلنا بيهم العمارة.
طب وتفتكر "شلبي" هيسمع الكلام؟
لأ طبعًا. الحاج "شلبي"
لو طال يأجّر بير السلّم، كان عملها.
أنا بس بفُض مجالس يعني.
عندك حق!
هي مالهاش حل!
يلّا، أنا هروح شقتي بقى.
- يلّا، توصلي بالسلامة.
- على فكرة...
- ها؟
- أنا صلّحتلك حنفية المطبخ، كانت بتنقّط.
- إيه دا؟ عملتيها ازاي؟
- لأ، دا سر بقى.
يلّا، سلام.
باي.
انت إيه حكايتك انت؟ هه؟
إيه؟
طب خلاص يا سيدي، شكرًا، كفاية.
فهمنا ماشي، اتجاه السببية معكوس.
بس عادي يعني، مش هيحصل حاجة يعني،
لو حاولنا نمشّي السكتين مع بعض.
نقول للناس اللي تحت بطّلوا تخلّفوا كتير،
وفي نفس الوقت نقول للناس اللي فوق
إن احنا محتاجين نوزّع الموارد
بشكل أحسن شوية من اللي حاصل حاليًا.
صديقي الإنسان، احنا مش مختلفين،
أنا بس بقلق شوية. بخاف.
الخطاب بتاع تحديد النسل وتنظيم الأسرة دا
كان طول عمره أليف
في منطقتنا العربية بدرجة كبيرة.
ما شُفناش منه بشاعات يعني،
بس صاحبك،
اللي انت بتقول عليه شمّام الكولّة دا،
اللي بيتضايق من الكلام بتاع تحديد النسل،
غالبًا بيكون في دماغه،
خايف من نماذج تاريخية فعلًا مؤلمة.
لمّا بعض الدوَل حاولت
تطبّق سياسات تحديد النسل بالقوة والإجبار.
وبالمناسبة، دي كانت المرّة الوحيدة
اللي سياسات تحديد النسل جابت نتيجة فعلًا.
لكن على المستوى الحقوقي والإنساني،
النتايج كانت مرعبة.
"الهند" مثلًا، سنة 76،
لقوا إن النمو الاقتصادي بتاعهم مضروب بالنار،
بسبب تزايد عدد الناس.
الناس بتخلّف كتير يا "فتحي"،
نعملّهم إيه؟ نخصيهم يعني؟
قالّك آه، والله فكرة حلوة. اخصيهم.
يا عم دا أنا كنت بهزر!
أنا بقولها بشكل استنكاري يعني!
هوب، في سنة واحدة، "أنديرا غاندي"
عملت أكتر من 8 مليون عملية تعقيم.
وإجباري كمان، كعقاب،
لو أسرة خلّفت أكتر من طفلين.
أول ما يجيبوا التالت،
هوب دابل كيكّ، عملية إخصاء!
وبعيد عنك، كانت العمليات دي
بتتعمل في بير السلّم طبعًا.
انت عارف، صديقي الإنسان،
إنها ناشفة هناك، زي المستشفى!
الولية عقّمت تِلت أسر "الهند" تقريبًا.
لدرجة إن في الانتخابات اللي بعدها،
الناس كانت بتقول،
"بلاش (أنديرا)، وانقذ عضوك"، "ابعد عن حيحا".
بعدها، اتلغت الكارثة الجماعية الإجرامية دي،
وفضلت "الهند" تنمو اقتصاديًا برضه.
لكن فضل سوء توزيع الموارد،
وغياب العدالة الاجتماعية،
سبب كبير لاستمرار الفقر.
ونفس الظاهرة دي،
بس بشكل أسوأ وأكبر، حصلت في "الصين".
سياسة الطفل الواحد،
اللي استمرت في "الصين" من 1980 لحد 2016.
ودلوقتي، بقى فيها بدالها سياسة الطفلين.
اللي نجحت في تقليل
معدّلات الإنجاب في "الصين" بصورة مبهرة.
لكن تمن النجاح دا كان كبير أوي برضه.
كان الشخص اللي يخلف طفل تاني في "الصين"،
ومش هيقدر يدفع غرامة الخلفة،
يقرر إن هو ما يسجّلش الواد،
فعدد كبير من الأطفال ما اتسجّلوش.
وبالتالي، ما قدروش يدخلوا مدارس
أو يشتغلوا بشكل رسمي.
أو حتى يسافروا من مكان لمكان.
متخيّل، صديقي الإنسان،
كام واحد اتحكم عليه بالجهل والفقر،
من قبل ما يتولد أصلًا، بسبب قانون زي دا؟
عدد الصينيين اللي ما اتسجلوش
وما طلّعوش بطايق دول،
وصل عددهم لحوالي 13 مليون في سنة 2010.
تخيّل، 13 مليون بني آدم!
دا تقريبًا تعداد سكان دولة صغيرة لوحدهم!
كلهم اتحكم عليهم بالفقر،
والحياة في هامش المجتمع، بسبب السياسة دي.
عشان كدا، صديقي الإنسان، فيه ناس بتقلق،
لمّا تشوفك متحمس أوي لبرامج تحديد النسل دي.
ورغم إن انت حبيبي وكل حاجة،
بس انت يتقلق منك بصراحة!
في الآخر، كل اللي احنا نعرفه
إننا كدا مش متأكدين خالص
احنا كدا عددنا كبير أصلًا ولّا لأ.
مش متأكدين خالص لو تقليل عددنا دا
هيأدي أصلًا لأننا نكون أحسن حالًا ولّا لأ.
احنا فعلًا مش عارفين! الدراسات اللي اشتغلت
على الأسئلة دي، كلها خرجت بنتايج متضاربة.
على الناحية التانية،
احنا متأكدين 100% وبتواتر الأدلة،
إن كل ما الناس حياتها بقت أحسن،
هما اللي بيختاروا بنفسهم يخلّفوا أقل.
ومتأكدين إن كل ما الستّات
بقى ليها سُلطة أكبر
على اختياراتها الإنجابية برضه
 بيختاروا يخلّفوا أقل.
ومتأكدين كمان إن التجارب الناجحة فعلًا
في تحديد النسل بالقسر،
كلها كانت إجرامية ومخيفة.
يبقى مين دلوقتي، صديقي الإنسان،
اللي مع تحديد النسل فعلًا؟
عم "شلبي"، اللي رايح جاي يلسّن
على بواب العمارة، عشان مراته خلّفت تاني؟
ولّا الأستاذ "راشد" المحترم
اللي عايز يعمل نقابة للبوّابين؟
صديقي الإنسان، لو عايز تخلّف،
وتقدر تتحمل مسئولية أطفال،
وتقدر ترعاهم نفسيًا وماديًا ومعنويًا،
وتوفّرلهم اللي كان ناقصك،
اتوكل على الله، ما حدش هيقولّك حاجة.
ولو شايف إن الحُزن أبدي والعذاب سرمدي،
براحتك برضه.
المهم إننا ما نحوّلش
معاناتنا الشخصية لقواعد كونية،
ونطالب الناس إنهم يلتزموا بيها،
عشان هي ماشية بالستر أصلًا.
يلّا، "نايتي نايت"، صديقي الإنسان.
