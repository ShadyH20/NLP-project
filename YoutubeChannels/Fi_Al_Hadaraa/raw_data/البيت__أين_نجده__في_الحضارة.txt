يا "ريم"، أنا أبعد ما يكون
عن إني أنا أشتري شقة دلوقتي، تمامًا.
كل العُملا كانوا فاكرين إنهم بعيد يا "محمد"،
احلم انت بس.
أحلم؟! هو السرير اللي جوا دا
بيجيب أحلام يا "ريم"؟!
دا أنا بنام بنُص جسمي،
وأصحى أبدّل مع النُص التاني!
أنا بنام على شوطين يا "ريم"!
مهو عشان كدا، أنا عايزة أساعدك!
قولّي، نفسك تقعد فين؟
نفسي أقعد فين؟
نفسي أقعد في أي حتة، غير العمارة الوسخة دي!
خلّي عندك طموح أكتر من كدا شوية!
ما تبقاش مُحبِط كدا.
مُحبِط؟!
بُصّي حواليكي كدا،
الأرضية بتزيّق،
الحيطة دي، وقعت مرتين،
الباب دا، مفتوح للجميع.
حتى الحمّام، بدخله حجلاته!
يعني إيه "حجلاته"؟!
حجلاته دا اللي هي كدا!
بنطلوني أوسع منّه!
حتى الأوضة المقفولة دي،
أنا كنت فاكر إن هي مخزن،
طلِع عم "شلبي" مربّي فيها بط.
طبعًا البط دا عاملّك إزعاج.
لأ، عم "شلبي" اللي عاملّي إزعاج،
البط جاي هنا غصب عنّه، زيي بالظبط.
هو البيت هنا كام أوضة؟
البيت هنا أوضة ونُص.
وفيه نُص تاني كدا، بطبخ فيه بالجنب كدا!
كفاية سلبية بقى يا "سعدني"!
ما نفسكش تغيّر البيت،
ويبقى عندك بيت كدا 4 أوض؟
4 أوض؟!
بتوعي لوحدي؟!
ومنظر الزرع كدا قُدّامك كل يوم.
يا جماله، يا جماله!
وأوضة "دريسينج" حلوة كدا.
آه! "دريسينج"!
هو مش دا اللي بيتحط على السَلَطة؟!
"ريم"، بُصي، أنا موافق.
أنا اقتنعت.
خُدي، اعتبري دا أول قسط.
ولّا أقولّك، استني!
هاتي بس، عشان عايز أجيب سجاير!
هي دي كل فلوسك؟!
أمّال صانع محتوى، وجاي من على الـ"يوتيوب"؟!
لأ، مهو أصل أنا فرع الـ"يوتيوب" الفقير!
هو المُقدَّم غالي أوي كدا؟
5000 جنيه؟
50 ألف جنيه؟!
لأ، مهو أكيد مش 500 ألف جنيه!
5 مليون جنيه.
امسك يا "محمد"،
أنا هروح أشوفلي حد من الفرع الغني!
يا "ريم"!
طب واقفة عليكي
من غير الـ"دريسينج" بكام طيب؟ هنتفق!
الكلام أخد وعطا!
يلّا!
صديقي الإنسان، يعني،
انت كل أسبوع قاعد عندي هنا في الصالة،
وعمّال أحكي معاك، وأصبّلك في شاي...
وانت عمرك ما فكرت تعزمني في بيتك ولا مرة!
يا راجل، طب عشان العلاقة تبقى خُد وهات!
مرّة عندي، ومرّة عندك.
مرّة عليك، ومرّة عليا.
ولّا انت ظروفك في البيت ما تسمحش؟!
عارف، صديقي الإنسان،
إن احنا عندنا معاد حلقة دلوقتي،
بس، لا مؤاخذة، فيه واحدة صاحبتي
لسة نازلة من "باراتي"، عاشقة للون الأصفر،
فلا مؤاخذة!
المهم يعني، في السريع كدا،
ادّيني انت بس عنوانك، وما تقلقش.
سيبه في الـ"كومنتات".
ومش هدخل بإيدي فاضية، والله العظيم!
هجيبلك معايا كيلو موز وصينية بسبوسة.
بس لأ صحيح، صديقي الإنسان،
يعني، بغض النظر عن عزومات المراكبية،
تفتكر إيه الفرق بين بيتي وبيتك
وبيت أي حد تاني؟
أو يعني بتعبير آخر،
إيه اللي بيخلّي البيت هو البيت؟
المكان اللي بنرتاح فيه،
وبنحس إننا مترستقين وواخدين راحتنا؟
زي ما أنا قاعد معاك كدا،
صديقي الإنسان، دلوقتي.
ازاي البيت، مع إن هو المكان الوحيد
اللي تقدر إنك تمارس فيه حرية مطلقة،
قد تصل إلى الهمجية في بعض الأوقات،
يعني تقدر، مثلًا،
تحط رجليك المبلولة على الكنبة،
أو ترمي لباسك المقطّع على الأنتريه،
أو تحط دماغك في الفرن،
ما حدش هيمنعك!
بس رغم كدا، انت بتبقى مهتم
بنضافته وتنظيمه بالشكل اللي يريحك،
ودا لأنك حاسس إنه مكانك ومأواك،
اللي بيضمك آخر اليوم،
والمساحة اللي بتعيد فيها تجميع نفسك وطاقتك،
عشان تعرف تواصل الحياة تاني يوم.
صديقي الإنسان، طب هو يعني إيه بيت بالظبط؟
الشاعر الأمريكي "روبرت فروست" كان بيقول،
بمعنى إنك مش مطلوب منك
تقدّم حاجة أو تعمل حاجة،
عشان تستحق الوجود في البيت.
حاجة كدا زي الجنسية،
بتنزل من بطن أمك بيها.
لو فشلت في كل حاجة في حياتك،
بيفضل برضه مفتوح ليك.
مفيش أي معايير معيّنة من الجدارة أو الاستحفاق
بتقولّك ينفع تقعد في بيتك ولّا لأ.
عشان كدا، كتير مننا لمّا بيفكر في البيت،
بيفكر مباشرةً في بيت الطفولة،
أو البيت اللي اتربى فيه مع أهله،
لمّا كان قاعد واكل، شارب، نايم،
عامل حاجات تانية، ببلاش.
ولا حد بيقولّك هات إيجار،
ولا حد بيقولّك كل شوية، "صلّح حنفية الدُش!"
طبعًا، في بعض الأحيان،
بيكون البيت دا برضه مكان ضاغط عليك،
ومرهق ليك نفسيًا وجسديًا حتى،
على حسب علاقتك بأهلك شكلها إيه بالظبط.
ولو كان دا الوضع،
هتلاقي نفسك حاسس بالغربة عنه،
ومحتاج لسة تدوّر
على المكان اللي هيبقى بيتك.
أول مفتاح بيساعدنا
إننا نفهم معنى البيت فعلًا،
هي الأماكن اللي بتكون بيوت،
لكنها برضه، مش بيوت أوي.
زي الشقق اللي بنعيش فيها مؤقتًا،
أو الشقق المفروشة والمتأجرة
وبيوت الطلبة والمغتربين.
صديقي الإنسان،
حتى لو انت حاليًا مش عايش في بيت إيجار،
ففيه احتمال كبير أوي،
إنك عند نقطة معيّنة في حياتك،
تعيش في بيت إيجار.
فيه دراسة،
عملها موقع اسمه RentCafe، في 2018،
باستخدام الـ"داتا"
اللي بتجمّعها الأمم المتحدة والاتحاد الأوروبي،
بصّوا على 30 دولة، لقوا إن 21 منهم،
نسبة المستأجرين فيهم
بيزيدوا كل سنة عن التانية.
والظاهرة دي واضح إنها أقوى كمان
في "أوروبا" والدول المتقدمة،
"سويسرا"، مثلًا،
عندها أكبر نسبة مستأجرين في العالم،
وبييجي بعدها دوَل زي "ألمانيا"
و"فرنسا" و"بريطانيا" و"كندا" و"اليابان".
يعني باختصار،
ممكن نقول إن المدن العالمية الكبيرة
بتتجه للنموذج دا بالتدريج،
بترفضه على سكانها.
وحتى في المدن العربية الكبيرة،
سهل جدًا تشوف إنه بالنسبة لمعظم الناس
امتلاك شقة بقى أصعب من زمان بكتير.
خصوصًا، لو عايز، مثلًا،
تروح تعيش جنب شغلك ودراستك.
وفي الوضع الحالي دا،
ويمكن في المستقبل القريب،
كتير من الناس تقضّي حياتها كلها
في شقق متأجرة،
يعني، مكان معيشتهم ما يبقاش أبدًا ملك ليهم.
الناس اللي عاشت في أماكن متأجرة
هتكون عارفة فعلًا 
إن البيت دا موضوع معقد أوي.
وإنك عشان تقول على مكان إنه بيتك،
ساعات دا بيبقى صعب،
ومش بييجي غير بعد جهد.
يعني، اللي بيحصل للمغترب أو الشخص المستقل،
اللي راح يعيش في المدينة الجامعية
أو في بيت الطلبة،
أو أجّر شقة مفروشة وقعد فيها،
إنه فجأة بيلاقي نفسه لوحده
في بيوت مش بتاعته.
ومع ناس ما يعرفهومش.
وما بيبقاش عارف
هو مضطر يستحمل عيوبهم ولّا لأ،
لأنك لو كنت بتستحمل أخوك مثلاً،
اللي بيتخانق معاك
كل لمّا بتدخل الحمّام بالشبشب بتاعه،
فهو في النهاية أخوك، ولازم تستحملوا بعض.
إنما زميلك في السكن،
اللي بتصحى تلاقيه سهران من امبارح
بيعمل تجارب نووية في المطبخ،
اللي انت كنت قاعد قبلها
6 ساعات بتنضف فيه دا، هتستحمله ازاي؟
والبنت اللي بتستحمل أمها
اللي بتضيّق عليها في الرايحة والجاية،
وتقولّها،
"مفيش بنات ترجع البيت بعد الساعة 9."
في الآخر، لازم تستحملها، لأنها أمها.
إنما إيه اللي يخلّيها تستحمل البوّاب
اللي قاعد يبصلها بصات مش حلوة
في الراحة والجاية؟
ومركّز في تصرفاتها،
كأنها جاية تبث الفتنة والفساد في المنطقة؟
مساحات وأماكن السكن الجماعي دي، صديقي الإنسان،
بترفض تمامًا
إنك تكوّن علاقة حقيقية مع البيت،
لأن كتير منها
بيكون أماكن أصلًا تحت رقابة شديدة،
ودا بيشمل المدن الجامعية
وكل أنواع سكن العُزّاب والطلبة والعُمّال،
لأن المجتمع بيكون شايف
إن العُزّاب عمومًا لسة صغيرين
ومحتاجين قيود على حرّيتهم.
بس كمان لأن المساحات دي
معمولة بمنطق إنها بياتة والسلام،
عشان تصحى تذاكر أو تكمّل شغل،
فالبيت مش بيتك.
انت حدودك سريرك وأوضتك،
وبرة دا، انت وشطارتك بقى،
تتفاوض على مساحتك في الصالة والمطبخ والحمّام.
لكن حتى لو مش سكن جماعي،
 ولو افترضنا إن الشقة
اللي انت عايش فيها لوحدك دي،
أو مع أسرتك بعد ماتجوزت، هي شقة متأجرة،
بيفضل فيه هاجس دايمًا
إنه المكان في الآخر مش بتاعك،
وبالتالي مش هتستثمر فيه استثمار كبير،
وهتبقى انت وصاحب الشقة
قاعدين طول الوقت تتخانقوا مع بعض
مين هيصلّح السباكة البايظة،
والإيجار هيزيد كل كام سنة.
طب، صديقي الإنسان،
ما تيجي نديها فاصل فلسفي كدا،
ونرجع للسؤال الأولاني،
اللي هو، يعني إيه بيت أصلًا؟
لو حاولت تجاوب السؤال دا
من تاريخ الفلسفة الغربية،
هتلاقي السبب إنك مش حاسس
إنك في بيتك لمّا بتأجر شقة،
إنك ما عندكش حاجتين أساسيين،
الأولى هي الملكية، والتانية هي الحرية.
"آه، تصدّق فعلًا!"
مفهوم الفلسفة الغربية عن البيت
كان متأثر جدًا بمفاهيمنا عن الملكية والحرية،
بمعنى إنه البيت مفروض يبقى المكان بتاعك،
 وبرضه يبقى المكان
اللي انت حر في تصرفك فيه.
فتلاقي واحد مثلًا،
زي الفيلسوف الفرنسي الرايق "جاستون باشلار"،
في كتابه "جماليات المكان"،
بيرفض فكرة إن البيت يكون مجرد مأوى
بننام فيه وخلاص،
وبيقول إن شققنا اللي شبه العلب دي
ما تنفعش تبقى بيوت!
لأن البيت الحقيقي لازم يبقى البيت
اللي انت تبنيه على مزاجك،
ولازم، قال إيه، يكون فيه "بدروم"
وسطح هواه يرد الروح،
وتكونله جنينة، تزرع فيها،
وتبص عليها من بلكونتك.
وبعدين بقى قام مزوّد الطين بلّة،
وقالّك إن البيت شبه النفس الإنسانية،
سبحان الله!
لازم يكون فيه أجزاء مكشوفة وأجزاء سرّية،
أجزاء شبه الوعي وأجزاء شبه اللا وعي،
وإننا لمّا نفهم البيت، بنفهم الروح،
وإن البيت عنده 3 وظايف،
هما الحماية والأُلفة والذاكرة.
أنا، بصراحة، البيت عندي فيه مكان سرّي فعلًا،
مخبّي فيه شوية حاجات كدا،
لمّا تيجي تزورني، إن شاء الله، صديقي الإنسان،
هعملّك اختبار،
ولو عرفت أنا مخبّي إيه، هديلك منهم سيجارة!
تصدّق يا عم "باشلار" إنك،
مع احترامي ليك، راجل عايب!
جنينة إيه و"بدروم" إيه يا معلّم؟!
أنا ساكن في "الطلبية"!
صديقي الإنسان، "باشلار" كان بيعبّر
عن الطبقة بتاعته وهو بيفكر في البيت،
دا باعتبار يعني إنه راجل مُرفّه
ومن أبناء الطبقة المُرفّهة.
ممكن نستفيد من تركيزه على علاقاتنا بالبيت،
وازاي بنرتّب مساحاتنا الحميمية،
ونحوّل بيوتنا من جدران فاضية
لأماكن شبهنا بتفاصيل بنحبها.
لكن أنا بورّيك كلامه بس،
عشان تشوف ازاي أفكاره
متأثرة بموضوع الحرية دا،
البيت عند "باشلار"،
لازم يعكس النشاط الإنساني الحُر،
ما يكونش فيه حاجة مفروضة عليك
أو جاية غصب عنك،
 ودا اللي بيخلّي البيت في النهاية
يعكس شخصيتك بالكامل.
لو بصّينا على فيلسوف تاني، إيطالي المرة دي،
اللي هو "إيمانويله كوتشيا"،
في كتابه "فلسفة البيت"،
هتلاقي كلام قريب من كدا برضه.
بيقول إيه بقى الراجل الـ"كوتشي" دا؟!
على عكس "باشلار"،
"كوتشيا" مش فارق معاه أوي
إنك تبني بيتك بنفسك والكلام دا،
لكنه بيشوف إن البيت هو مساحة
الشخص بياخدها من العالم،
وبيرجع يستضيف فيها العالم تاني،
كأنه صورة مُصغّرة لكون بتاعك انت،
في حدود إمكانياتك انت، اللي بتتحكم فيه،
وتحوّل أفكارك ومشاعرك فيه لأشياء محسوسة،
يقدر يشوفها الناس اللي بتيجي تزورك،
زي البطة اللي ورايا دي، صديقي الإنسان!
اللي ممكن تلاحظه هنا، صديقي الإنسان،
إن "كوتشيا" بيفكر في البيت
من زاوية الملكية،
يعني انه مساحة مملوكة ليك،
بتاعتك انت، عليها اسمك،
وهو دا اللي بيخلّيها بيتك.
صديقي الإنسان، دي وقعة سودا!
لو الملكية والحرية
هما اللي بيخلّوا المكان يبقى بيت،
دا معناه إن المستقبل
ممكن يبقى من غير بيوت خالص!
لأنه زي ما كنت بقولّك لسة،
الاتجاه العام أصلًا
زي ما يكون رايح بالتدريج
ناحية إن الناس تبطّل تتملّك أماكن سكنها،
زي الحالة اللي أنا فيها مع "شلبي" دي!
ونبقى كلنا مستأجرين، بنتحرك من شقة لشقة
في كل مرحلة جديدة من حياتنا،
وما بنستقرش أبدًا في مكان واحد.
بس هل الملكية والحرية بس
هما اللي بيخلّوا
أي مكان يبقى بيت، صديقي الإنسان؟
أنا حاسس إن الفلاسفة الغربيين
وهما بيفكروا في البيت،
وبيربطوه بالحرية والملكية،
ممكن يكونوا نسيوا أهم حاجة على الإطلاق.
اللي هي إيه دي بقى؟
الذكريات، صديقي الإنسان.
 مفيش بيت من غير ذكريات.
وممكن بيوتنا،
حتى مع غياب الملكية، ومع غياب الحرية،
تكون بتوفرلنا إحساس البيت برضه،
بسبب عُمق وحميمية علاقتنا بيها،
اللي اتبنت على فترة طويلة من الزمن.
الأنثروبولوجي الفرنساوي "مارك أوجيه"،
في كتابه،
"اللا مكان: مقدمة في الحداثة المفرطة"،
بيشرحلنا الموضوع دا كويس أوي.
"أوجيه" بيقول، إن المكان الأنثروبولوجي،
أو المكان الإنساني يعني،
المفروض يكون فيه
علاقات وتواريخ للناس اللي فيه،
بمعنى إنه فيه قصة
لكل حاجة في المكان دا نقدر نشوفها،
ونفهم هي ازاي مرتبطة
بأصحاب المكان أو سكانه، أو حتى زُوّاره.
لكن "أوجيه" بيقول،
إن الحداثة في صورتها المتأخرة،
اللي احنا عايشين فيها دلوقتي يعني،
عندها ميل متزايد لإنتاج "اللا مكان".
طيب، إيه هو اللا مكان دا، صديقي الإنسان؟
 والله، صديقي الإنسان،
أنا هحاول أشرحلك إيه هو اللا مكان دا،
بس لو ما عرفتش،
فليس في الإمكان أفضل مما كان!
"أوجيه" بيقول إن اللامكان دا
هو المساحات اللي بتحاول
تتخلص أصلًا من البعد الإنساني،
وتركز بس على الوظيفة
اللي انت جاي تعملها فيها،
وعلى تأديتها بكفاءة، وطبعًا بشكل مُربِح.
يعني مثلًا،
الـ"مول" أو الطريق السريع أو المطار،
اللي هي كلها أماكن
انت مش بتحس ناحيتها بأي نوع من الحميمية،
لأنها أماكن ما لهاش ذاكرة خالص،
وما فيهاش ذكريات،
لمّا بتدخلها، بتلاقي كل حاجة متصممة
بحيث إن استخدامك للمكان دا يتم بسهولة ويُسر
من غير ما تفكر في تفاصيل المكان أصلًا
أو تفكر في حكايته أو تاريخه.
وحتى الناس في المكان دا
بيلعبوا أدوار معيّنة واضحة،
مفيش علاقة شخصية بتربطك بيهم من أي نوع،
المكان متصمم بشكل يخلّيه
مُفرّغ تمامًا من أي حميمية.
"أوجيه" بيقول إن فكرة اللا مكان دي
بقت من المعالم الأساسية
للعالم بتاعنا النهاردة،
لإنك لو عايز تزوّد الاستهلاك
وتمشّي عجلة الإنتاج،
فانت محتاج تعمل أماكن كلها شبه بعض،
بتقدّم خدمات "ستاندرد"،
مفيش حاجة بتميزها
غير قيمتها المحسوبة بالفلوس.
يعني مثلًا، الفرق بين قهوة
عم "حمادة القرش" اللي تحت بيتكم، و"ستارباكس"،
إن الصبي في قهوة "عم حمادة"
عارف شباب المنطقة بالاسم،
وعارف ذوق كل واحد فيهم.
تدخل القهوة، تلاقي الشاي بتاعك
وحَجَر الشيشة نازلين، من غير ما تطلبهم!
فيبقى عندنا هنا،
بُعد شخصي في العلاقة بالمكان،
وفيه تاريخ، لأنك فاكر انت امتى
أول مرة رُحت هناك، واتعرّفت على عم "حمادة"،
ولأنك برضه عارف "سيد مَلَكة"،
بتاع الولعة، اللي مشي من أسبوعين،
وعارف هو مشي ليه،
عشان شرب 30 كُباية شاي
على حساب القهوة، كان بيعلّي!
ودلوقتي، بتتعرف على الصبي بتاع الولعة الجديد،
ومش عاجبك شغله
وبتترحم على أيام "سيد مَلَكة"!
لكن في Franchise زي "ستارباكس"،
مفيش حاجة من دي، لأنه كل حاجة "ستاندرد"،
أو كل حاجة بتتّبع معايير ثابتة وواضحة جدًا
لكل تفصيلة في المشروب بتاعك،
من أول كمية اللبن والـFoam،
لحد الطريقة والكمية
اللي بيتحط بيها Flavor القهوة،
الديكورات والألوان واحدة، وطعم القهوة واحد،
ودا مش بس بين الفروع،
دا ساعات حتى من بلد للتانية
بتلاقي القهوة نفس الطعم.
هنا، البُعد الإنساني منزوع عن المكان،
ودا اللي في رأي "أوجيه" بيخلّيه لا مكان،
لأن كل حاجة فيه بتحصل بشكل آلي،
ومفيش مساحة للأخطاء البشرية،
ولا للتفاعلات الإنسانية،
اللي الـFranchise أصلًا بيحاول يخبيها،
عشان يديك إحساس
كأن الـ"براند" دا متعلَق في الفراغ،
أو كأنه موجود من بداية الكون.
الأشكال المختلفة دي من اللا مكان،
بيخلّونا ننسى إن المكان الحميمي
هو حاجة معقدة جدًا،
وسُكّانه بينسجوها ببطء على مدار سنين،
وإن المكان الحميمي بيبقى مليان
تفاصيل مقصودة وتفاصيل تانية مش مقصودة.
ريحة الأماكن وملمس الحيطان،
والشوارع والأصوات اللي بنتعود عليها،
وعلاقات الشغل، وفلوس الجمعية،
اللي بنعدّي نلمّها من القرايب والجيران،
وبنت الجيران،
وشعور الانتماء والطمأنينة
اللي مرتبط في دماغنا بالبيت.
كل دا، صديقي الإنسان، قد لا يمكن تعويضه
بالإنشاءات والمحلات والخدمات الجديدة
والمشروبات اللي شكلها حلو دي.
في الحقيقة، إنه بالعكس أصلًا،
يمكن الحاجات دي بتبعدنا أكتر
عن أي مفهوم حقيقي لفكرة البيت.
طب يعني في النهاية، صديقي الإنسان،
من الواضح كدا إن موضوع البيت دا
ما طلعش مرتبط أوي بالملكية والحرية،
زي ما افترض الفلاسفة الغربيين،
وإنما البيت دا بيتعمل
بإنك تعيش فيه كل يوم، وتتعود عليه،
ويبقى انت وهو،
كل واحد فيكم جزء من التاني بالتدريج.
وشعور البيت دا، حتى مش مرتبط تحديدًا
بالبيت اللي انت بتسكن فيه،
لكن بيتك هو كل الأماكن
اللي انت غرست فيها جذورك،
أو بنيت فيها علاقات عميقة،
على فترة طويلة من الزمن.
ودا ممكن يبقى القهوة، أو الشارع بتاعك،
أو حتى بيوت أصحابك وجيرانك،
كل دي أماكن
ممكن تبقى "بيت" بمعنى ما بالنسبالك.
لكن أنماط السكن الجديدة،
والتطورات اللي مستمرة في إنتاج اللا مكان،
 كل دول بيحرمونا من بيوتنا
ومشاعر الانتماء ليها والسكن إليها.
عشان كدا، حتى لو انت مضطر
تسيب بيتك وتتغرب عشان شغل أو دراسة،
أو لو انت بالفعل عايش في مكان متأجر،
وبتحتاج تتنقل كل فترة، لأي سبب من الأسباب،
افتكر دايمًا إن اللي هيخلّي المكان دا بيت،
هو الذكريات والعلاقات والتفاصيل الصغيرة
اللي هتتراكم مع الوقت.
عايزين نعمل منها كتير دي، صديقي الإنسان.
وأحب أستغل الفرصة دي، صديقي الإنسان،
في إني أوجه رسالة للراجل
اللي جدّي مأجّر منه الشقة دي،
المعروف بعم "شلبي"، وأقولّه، يا عم "شلبي"،
زمان، كان أول الواحد ما يدخل الشارع بتاعه
بيبدأ يفك زراير القميص
على أساس إنه كدا يعني خلاص، وصل البيت،
دلوقتي أنا قاعد في الصالة
ولا اللي قاعد في ميدان "عابدين"!
وكل شوية داخلين طالعين عليا.
يا عم "شلبي"، اللي ما ترضاهوش على بيتك،
ما ترضاهوش على بيت صديقك الإنسان!
ولّا إيه، صديقي الإنسان؟
يلّا، قوم اعملّك شوية ذكريات في الصالة،
بدل ما انت ذكرياتك كلها بقت على السرير!
وشوف إيه اللي بيفكرك بذكرياتك وجذورك
وخُده معاك في بيتك، صديقي الإنسان،
حتى لو البيت كل شوية بيتغير،
بس انت أصيل، صديقي الإنسان،
وبذرتك نضيفة، وكل رُكن في قلبك يحكيلك حكاية.
يلّا بقى، صديقي الإنسان، اتكل على الله،
عشان أنا مخلّص عليك "كارت" الكهربا
بسبب المكوة دي!
وادعيلي، ربنا يكرمني في موضوع "باراتي" دا.
يعني، إن شاء الله،
ربنا ينوّلنا اللي في بالنا. واخد بالك!
يلّا، فوتّك بعافية، صديقي الإنسان!
ما تقطعش الجوابات،
وابقى تعالى يوم الأربع اللي جاي،
زي دلوقتي بالظبط.
سلامُ عليكم!
