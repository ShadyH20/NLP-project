أولًا...
منورين يا جماعة!
ثانيًا...
إيه بقى الموضوع؟
ثالثًا، ودي حاجة أنا قُلتها 50 مرة قبل كدا،
وانت شاهد يا عم "شلبي"...
أنا مال أمي؟!
يعني، يرضيك نروح لحد غريب،
ويعرف أسرار بيتنا؟!
لأ طبعًا، تتحل في بيتي!
مهو دا دار المناسبات بتاعتكم!
بُص يا "سعدني"...
أنا مش هأطوّل عليك... "مدحت" ابني...
- لأ، "مدحت" ابني أنا!
- لأ، ابني أنا!
- لأ! "مدحت" ابني أنا!
- لأ، أنا عارفه أكتر منك!
يا جماعة،
"مدحت" ابن الـ... حلال دا، عمل إيه؟ ماله؟!
"مدحت" ابني جالي وقالّي،
"يا آبا..."، واخد بالك؟
قالّي، "يا آبا!"
قالّي، "يا آبا،
أنا عايز (زُهرة) بنت عم (عزّوز)."
كدّاب في أصل وشه!
دا هو اللي عمّال يزن على الواد،
ويقولّه، "هتورث محل أبوها."
بقى عايز تضيّع تعبي وشقايا،
لـ"زُهرة" بنت "نوال"؟!
انتي تعبتي وشقيتي لوحدك؟!
أعدّلك يا حبيبي!
حزيران 94 لآذار 95، حَمل وولادة ووجع ضهر.
وفي 13 آذار 95، من 8 بالليل لـ6 الصبح،
"يا لهوي يا آبا، والحقيني يا أمّا" وبولِد!
يا ولية، انتي فاكرة نفسك من الضيعة؟!
دا انتي من "منشية ناصر"!
هنعملهم على بعض؟!
حمد الله على السلامة يا ست الكل!
ومن أيار 95 لشباط 2000،
تغيير كوافيل ورضاعة 3 سنين!
شباط؟!
والله إن ما اتعدلتي وعدلتي لسانك،
لأشبط فيكي وأطلّقك!
بسم الله، ما شاء الله!
الواد اتفطم في الحضانة؟!
- تصدّق بالله؟
- لا إله إلا الله!
عشان تعرف إن الست دي جاحدة، ونكّارة للجميل،
طب والله والله والله والله العظيم،
أنا مرة ودّيته المدرسة.
يا نهار اسوِح!
يعني هي المدرسة طِلعِت صح؟!
دا ودّاه مدرسة غلط!
مش ذنبي إنك ما بتعرفيش توصفي!
يا الله!
دا الست طلعِت شايلة يا عم "شلبي"!
شايلة؟!
هو أنا كنت بلعب تنس لمّا كانت هي بتربّيه؟!
دا أنا طالع عين أمي وطافح الكوتة
عشان أجيب الفلوس!
طب ما الراجل
ما كانش بيلعب تنس أهو يا ست الكل!
دا هجّاص!
دا كان سايبني أربّيه لوحدي،
وبيجري ورا نزواته!
احترمي نفسك يا ولية!
هتعمل إيه يعني؟!
لأ، هأعمل! هأعمل كتير! هأجوّزه "زهرة".
طب والله ابني ما هيتجوز حد، وهأقعده جنبي!
- برضه ابنك؟!
- آه، ابني.
- لأ، ابني.
- ابني أنا!
- لأ، ابني.
- بقولّك، ابني!
لأ، ابني!
- عملتها الخاينة!
- هي مين؟!
"ريم".
اتخطبت لـ"مدحت شلبي"!
يا مساء الأنوار!
"مدحت" ابنك!
يا بنت اللاعيبة يا "ريم"!
بتلعبي على العمارة؟!
صديقي الإنسان،
أمهات اليومين دُول حالهم بقى يصعب على الكافر!
آه والله العظيم!
يعني، تلاقي الست الوالدة
راجعة من الشغل جري تولّع الفرن،
عشان تسوّي الفرخة
اللي بايتة في التتبيلة من امبارح!
وعلى ما تدخل تغيّر هدومها،
وتحط الغسيل في الغسالة،
وتحل مع العيال مسألتين قِسمة مُطوّلة،
هي أصلًا مش عارفة بيتحلّوا ازاي،
يكون الأكل اتحرق!
فييجي جوزها من برة، ما يلاقيش حاجة ياكلها،
يبقى هيطلع هو كمان من هدومه،
فيرمي عليها يمين طلاق!
فتتفكك الأسرة ويتشرد الأطفال،
وكل دا بسبب حتة فرخة محمّرة!
طبعًا اللي بأحكيهولك دا
سيناريو خيالي وهزلي،
لكن انت مش ملاحظ حاجة غريبة، صديقي الإنسان؟
الاقتصادي الأمريكي "ستيفن هورويتس"
بيقول في مقال ليه
عن تأثير الرأسمالية على الأمومة،
إن الإنتاج في بداية العصر الرأسمالي
اتنقل من الغيط ومن البيت للمصنع،
واترتب على دا إن الأدوار كمان جوا البيت،
والعلاقة بين البيت وبرة البيت،
اختلفت عن قبل كدا.
يعني، قبل عصر الصناعة،
البيت كان جنب الغيط،
والست كانت جنب الراجل في كل حاجة،
يروحوا الغيط سوا ويرجعوا من الغيط سوا.
هنا بقى، تلاقي فيه فرق مهم
بين الغيط والمصنع،
لأن الغيط بيساع الكل،
رجالة وستات وعيال صغيرة،
عشان دي أرض الكل ممكن ياكل منها،
حتى لو الأرض مش أرضهم.
لكن صاحب المصنع
هيشغّل عدد محدود من العُمّال،
اللي شغالين بالحتة والساعة
عشان يطلّع المصلحة من عرقهم،
والأولوية دايمًا كانت للرجالة.
عشان مين اللي هيربّي العيال
ويشيل البيت Now؟!
وبالتالي، البيت بقى هو مساحة الحياة الخاصة،
منفصل تمامًا عن أي نشاط ليه علاقة بالشغل.
ولمّا الشغل كله بقى يحصل في المصنع،
كان طبيعي التخصصات تتوزع بشكل جديد،
البيت بقى مملكة الستات،
على الست إن هي تأدّي كل الأدوار الخاصة
بالأمومة والرعاية والتربية وإدارة المنزل،
والهدف من دا
إنتاج عيال يعيدوا نفس الدايرة دي من تاني،
ويشتغلوا مكان أبهاتهم،
أو يدوّروا البيوت مكان أمهاتهم.
في حين إن البيت بالنسبة للأب
اتحول لمكان للراحة من عالم الشغل
اللي بياخد الجزء الأكبر من يومه.
"هورويتس" بيقول إن الكلام دا
كان في بداية الثورة الصناعية خالص،
لمّا ظهرت فكرة إن خلّوا الستات في بيوتها،
ولمّلي الرجالة دُول كلهم تشتغل.
مع ازدهار عصر الصناعة بقى،
طلع شوية رجالة مكسّلين يعزقوا بالفاس،
ويشيلوا نقلة زلط ورمل على كتافهم،
فاخترعوا الآلات
عشان تساعدهم في المهام الشاقة،
ومع الوقت فعلًا، نجحت الفكرة دي،
وبقى فيه آلات قادرة تقوم
بكل الأعمال الشاقة والمتعبة،
اللي كانت محتاجة لمجهود عضلي
ما يقدرش يقوم بيه غير الرجالة الأقويا.
كنا زمان محتاجين عضلات،
النهاردة، ما بقيناش محتاجين عضلات،
ودا اترتب عليه حاجتين أساسيتين، صديقي الإنسان،
الحاجة الأولى،
إن الرجالة ما بقاش عندها عضلات زي الأول،
بعد ما كانوا بيريحوا في البيت
وبيتعبوا في الشغل،
بقوا بيريحوا في البيت وبيريحوا في الشغل!
والست هي اللي لسة مقضياها طول اليوم
شغل ورعاية وصواني أكل.
لمّا الآلات اتطورت وبقت أصغر،
وبقت تحتاج قوة عضلية أقل،
فالرأسمالية شافت في جموع الستات دُول
قوة عمل كبيرة جدًا ممكن تُستغل وتنتج،
والستات هما كمان ما كانوش مرتاحين
مع حبستهم في البيت،
وحرمانهم من حقوقهم
في التعليم والانتخاب والشغل.
في الوقت دا، عليت الأصوات اللي بتنادي
بخروج الستات للعمل والشغل،
لكن الخروج دا مش عشان ياخدوا
أماكن الرجالة في الشغل لا سمح الله،
لأ، احنا هنطلعّهم برة البيت،
عشان يعرفوا يرجعوا يبقوا أشطر تاني في البيت.
يعني مثلًا، "قاسم أمين"
في كتابه "تحرير المرأة"،
كان بينادي بتعليم الستات،
عشان يربّوا عيالهم ويعلّموهم بشكل أحسن،
ودي كانت نقطة البداية
اللي ظهرت معاها الأم الحديثة،
اللي هي الأم اللي بقت موظفة ومربية
ومدرّسة وطباخة وأخصائية اجتماعية دي،
بتعمل كل المهام دي
بشكل كفء جدًا، ومن غير تذمر.
وما ينفعش تغلط في أي حاجة منهم،
لأن دا هيكون معناه فشلها
في مهمتها التربوية.
لأن خُد بالك، صديقي الإنسان،
زي ما تطور الصناعة واختراع الآلات
سهّل على الرجالة الشغل برة البيت،
فهو كمان سهّل على الستات شغل البيت،
يعني، الست بقى عندها غسالة وتلاجة
وبوتاجاز بيساعدها في شغل البيت، أمّال إيه!
فما بقتش هي كمان
مضطرة تعمل أكل اليوم بيومه،
لأ، بقى فيه تلاجة.
وما بقتش مضطرة تسخّن ميّه
عشان تحمّي العيال، بقى فيه سخّان.
وما بقتش مضطرة تغسل
غسيل البيت كله على إيديها، بقى فيه غسالة.
فالمهام اللي كانت بتاخد منها
12 ساعة في اليوم،
بقت ممكن تخلّصها في 6 ساعات بس.
أستاذة الاقتصاد "إيمانويلا كارديا"
بتقول إن الأجهزة الكربائية دي
وفّرت على الستات 51% من الوقت
اللي بيقضّوه في الأعمال المنزلية،
هتقولّي، "حسبتها ازاي بقى الست دي؟"
هقولّك، واضح إن هي
كانت بتعرف تعمل قسمة مُطوّلة!
ولأن الستات مش سهلة برضه، صديقي الإنسان،
ودماغها توزن بلد،
كتير من الستات قررت إن هي ممكن تستغل
وقت الفراغ اللي ظهر جديد دا،
في إن هي تدوّر على طموح مهني،
تساعد بيه أسرتها في الترقي الاجتماعي،
وتساعد بيه في مصاريف مدارس العيال،
ولو فاض حاجة، ممكن تشتري بيها غسالة أطباق،
تشيل عنها شوية من مجهود غسيل المواعين.
خصوصًا، في فترة الخمسينات والستينات،
اللي اتفتح فيهم
مجال للستات أكتر عشان يشتغلوا،
ستات كتير صدّقت في المحاولة المستميتة
لتحقيق نموذج الأم الموظفة دا،
ولا واحدة فيهم قالت مستحيل!
واللي كانت بتتعب أو بتيأس،
كانت بتسيب الشغل وتنسحب في هدوء،
وكتير من اللي كانوا مكملين في شغلهم،
كانوا بيشتغلوا وهما سايبين دماغهم في البيت،
وبعدين، يرجعوا البيت
وهما سايبين دماغهم في الشغل،
فتلاقي "مدام (سناء)"
واخدة 2 كيلو بسلّة معاها
تفصصهم وهي بتخلّص ورق الناس!
وتلاقي "مدام (نجلاء)"
بتسيب الأكل يشيط على النار،
عشان افتكرت إن هي سايبة
دُرج المكتب مفتوح وفيه ورق مهم!
في التمانينات والتسعينات،
ظروف الشغل بقت أصعب،
وفي نفس الوقت، حاجة الستات ليه زادت.
صديقي الإنسان، لو انت لسة شايف
إن أهم قيمة معنوية عند الستات هي الأمان،
اللي كان الراجل بيوفرهولها زمان،
يبقى لازم تعترف إن الستات اللي داقت طعم
إنها توفر الأمان لنفسها بنفسها دا،
صعب تتراجع عنه!
خصوصًا، وهي شايفة الرجالة اللي حواليها،
مش قادرين يوفّروا الأمان الكافي لعيلتهم،
ولا حتى مبطّلين بصبص
على الستات اللي معاهم في الشغل!
كتير منهم كانوا خلاص بقى عندهم
درجة من الاستقلال، صعب يتخلّوا عنها.
وكتير منهم كان لسة مضطر يساعد في شغل البيت.
ودي معادلة، صديقي الإنسان،
المظلوم فيها مش الستات، لأ، الأطفال.
لا الشغل مخلّي الست
عارفة تاخد بالها من عيالها،
ولا العيال مخلّيينها
عارفة تاخد بالها من الشغل،
بقت مقسّمة نفسها
على سباقين سرعة في نفس الوقت،
عكس زمان،
اللي كان سباق واحد صعب وعنيف،
لكنها قادرة تركّز فيه بكل طاقتها،
ودا كتير كان بيزوّد إحساسهم
بالنقمة على عيالهم وعلى الأمومة،
اللي بقت سبب في فشلهم في الـCareer والشغل!
مع إن المشكلة ممكن تكون في الشركات
اللي بتمد ساعات العمل لـ10 و12 ساعة،
جنب إنهم أصلًا ما كانوش معترفين
بأجازات الولادة ورعاية الأطفال
وكل الأجازات التانية اللي بتحتاجها الستات
لأسباب طبيعية ليها علاقة
بإنهم ستات في الأساس يعني،
وإن الحمل والرضاعة وإنتاج الأجيال الجديدة،
هي المهمة الحصرية بتاعتهم في كل الأزمنة.
على ما بنوصل للوقت الحالي دا،
اللي احنا عايشين فيه،
بتكون الظروف الاقتصادية في حالة انحدار أكبر،
والستات مش بس مضطرين يشتغلوا،
وما عندهومش رفاهية
الانسحاب مرة تانية للبيوت،
عشان يمارسوا مهام الأمومة الطبيعية،
لأ، دُول بيلاقوا نفسهم محبوسين برضه
في الدور دا كمان،
بحُكم الثقافة والعادات.
مش عارفين يكمّلوا حياتهم شغل بس، أو بيت بس.
ما بقاش فيه مفاضلة بين الدورين،
بقى لازم غالبًا يعملوا الاتنين مع بعض.
اللي حصل دلوقتي، صديقي الإنسان،
إننا بقينا في معادلة كل أطرافها خسرانة،
الأب، اللي بقى البيت بالنسباله
ما بقاش بنفس جودة البيت زمان،
وهو عارف جوا نفسه إن هو ما يقدرش يعترض،
لأن هو نفسه مش قادر يوفّر
عوامل الأمان للبيت دا بنفسه!
والأم، اللي بقت مقطّعة نفسها
بين الشغل والعيال.
وفي الناحية التانية، العيال نفسهم،
ولمّا بنبص على التاريخ،
بنكتشف إن مشاعر النقمة عندهم بتزيد،
كل ما زادت مهام الأم العملية
وتقصيرها في مهام
الأمومة والرعاية لأولادها الصغيرين.
صديقي الإنسان، لازم هنا نسأل نفسنا سؤال،
سيبك من الأب،
الأم كدا كدا رامية طوبته من زمان!
لكن عيالها، صديقي الإنسان،
إيه اللي يخلّي الأم
تدخل الخناقة بتاعت تحقيق الذات دي،
لو الناتج بتاعها إن عيالها
تطلع حاسة بالنقمة ناحيتها؟
يعني، لو الزمن عمل في الأم عمايله،
فين فطرتها النقية؟ وحنيتها السوية؟
وقلبها اللي على ولدها انفطر،
رغم إن قلب ولدها عليها حَجَر؟!
لأ، دا كمان بقى فيه بنات كتير
من الجيل الجديد دا،
مش عايزين أصلًا يبقوا أمهات،
وحاسين إن الأمومة بقت عبء لا يُحتمل،
وما يستاهلش أصلًا المشقّة اللي بتتبذل فيه!
فيه مشكلة، صديقي الإنسان!
يا إما البنات دُول فطرتهم مش شغالة،
يا إما احنا اللي فاهمين
فطرة الأمومة عند الستات غلط!
يعني، كل دروس كتاب القراءة،
اللي اتعلمناها في ابتدائي عن تضحية الأم،
وإنها، لا مؤاخذة في الكلمة، مدرسة،
إذا أعددتها، أعددت شعبًا طيب الأعراق،
وكل الأغاني اللي سمعناها عن حنان الأم،
"وأنام، وتسهري، وتباتي تفكري،
وتصحي من المنام، وتيجي تشقّري!"
إيه يا أم؟ مالك؟ فيه إيه؟!
ما بقيتيش عايزة تيجي تشقّري ليه؟!
هي بقت كدا يعني؟!
مش المفروض مشاعر الأمومة دي
مشاعر أزلية وخالدة؟!
ولا يمكن تتأثر كمان
بالظروف المهببة اللي احنا فيها!
إيه يا أم؟! الله! خلاص؟! نبع الحنان جف؟!
يا جماعة، عايزين نطلّع الأمومة...
نخبط عليها كدا، ونركّبها تاني،
جايز مترّبة ولّا حاجة!
كل اللي اتعلمناه في حياتنا
إن الستات هتفضل طول عمرها عايزة تبقى أمهات،
والأمهات دايمًا هيفضلوا يحبوا عيالهم
بنفس الشكل بالظبط، وبنفس الطريقة،
ولا يمكن للحضارة، أو انهيارها،
إنهم يأثروا على العلاقة دي!
وفي عز ما احنا مش فاهمين
إيه اللي بيحصل بالظبط،
جت الأنثربولوجية الأمريكية "نانسي شيبر هيوز"،
كتبت ورقة بحثية مشهورة جدًا،
بتحاول فيها إنها تتأمل
في علاقة الأمهات بعيالهم
في بلد ريفية صغيرة في شمال شرق "البرازيل".
وهي قاعدة تتأمل في البلد الريفية دي،
لقت حاجة مخيفة جدًا،
لقت إن الأمهات
بسبب الفقر الشديد اللي بيعانوا منه،
كانوا بيفرّقوا بين أطفالهم وبيقسّموهم نوعين،
الأطفال اللي عايزينهم يعيشوا،
وأطفال تانية مش فارقين معاهم!
الأطفال اللي مش عايزينهم يعيشوا دُول،
كانوا الأطفال الأضعف من عيالهم،
أو العُرضة أكتر للمرض،
أو اللي محتاجين مجهود أكبر في الرعاية.
ولأن ظروف الحياة في البلد دي
ما كانتش بتسمح بالدلع دا،
كانت الأمهات ببساطة وبنفس راضية جدًا
بيسيبوا الأطفال الضعيفة دي للموت،
كأنه قَدَرهم.
رغم إن إنقاذهم ممكن يبقى مسألة بسيطة جدًا!
لدرجة إن "نانسي هيوز"
بتاخد طفل من الأطفال دي،
وتهتم بيه فعلًا لحد ما يبقى كويس،
وترجّعه لأمه تاني.
أمه بقى أول ما بتشوف
الواد باين عليه العافية،
ساعتها بس، بتتقبله وبترحب بيه من تاني،
لمّا بتلاقيه في حالة أحسن!
بعد ما الست "نانسي"
بتنقذ الواد دا من الموت وترجّعه لأمه،
بترجع تاني للقرية دي،
بعد ما يكون عدّى 5 سنين،
وتروح تزور الست دي هي وابنها،
تشوف حالهم بقى عامل إيه دلوقتي.
بتلاقي "نانسي" إن الولد كبر، ما شاء الله،
وبتلاقيه هو وأمه والعيلة كلها
بيحكوا الحكاية دي من ساعتها ويتحاكوا عليها.
إن ازاي ست غريبة هي اللي أنقذت الولد دا،
اللي كان هيتساب للموت.
والواد بيضحك معاها وعادي،
وأمه بتضحك، والجميع بيضحك.
القصة المخيفة دي، صديقي الإنسان،
مش بتتحكي عشان نشوف بيها
الأمهات ازاي ما عندهومش قلب،
أو "شوف يا سيدي
الفقر ممكن يعمل إيه في الناس!"
لكن عشان نفهم حاجة أهم،
وهي إن فكرتنا عن الأمومة
جزء منها علاقة تاريخية،
وإن الهرمونات والجينات
زي ما بتأثر على الستات،
وتخلّيهم عايزين يبقوا أمهات،
فالمجتمع هو والتاريخ
هما كمان بيأثروا على الستات،
وجايز يخلّيهم يتنازلوا
عن رغبتهم في الأمومة.
والحقيقة، إن دا حصل كتير فعلًا قبل كدا،
مش بس في القُرى الفقيرة في "البرازيل"،
لأ، دا في العالم كله،
بسبب التطور والتغيرات اللي بتحصل للمجتمع.
طبيعة الأمومة وشكلها وطرُق ممارستها
اتغيرت أكتر من مرة على مدار التاريخ،
والطريقة الوحيدة اللي ممكن نفهم بيها الأم،
هتكون عن طريق
إننا نفهم التغيرات اللي بتحصل للمجتمع.
ولو فهمنا التغير اللي بيحصل للمجتمع،
هنفهم معاه وضع أمهاتنا،
وكمان، هنفهم معاه وضع الجيل الجديد
وموقفهم من الأمومة.
لكن العامل المُشترَك
اللي بنكتشفه من التاريخ برضه،
إن الستات دايمًا
كانت بتحس بالنقمة تجاه الأمومة،
كل ما الأعباء العملية والنفسية بتزيد عليها.
طب، صديقي الإنسان،
ازاي الست النهاردة مش عايزة تبقى أم،
رغم إن كتير من الأعباء بتاعت زمان
قلّت عن دلوقتي؟
يعني، مهما كانت الست أعباءها النهاردة زادت،
لكن لمّا تبص على الفرق
بين النهاردة وبين زمان،
هتلاقي إن زمان المجهود كان أكبر،
والعيال كانوا أكتر،
والخدمة والرعاية كانوا أصعب بكتير
وبيحتاجوا مجهودات شاقة.
فازاي، رغم إن الفقر زمان
كان أكتر من دلوقتي،
والرعاية زمان كانت أصعب من دلوقتي،
لكن إحساس الستات
بالنقمة على الأمومة بيزيد دلوقتي،
أكتر بكتير ما كان زمان؟
الثورة الصناعية كان ليها تأثير مهم جدًا
في موضوع الأمومة دا،
لمّا نقلت الناس من الريف للمدينة،
ومن الحقول الزراعية للمصانع،
كان من الآثار الجانبية للقصة دي،
إن وجود العيلة اختفى من حياة الناس،
بعد ما كان كل طفل عايش حواليه أبوه وأمه،
وجدّه وسته وخاله وخالته وعمه وعمته،
بقى كل طفل عيلته
هي عبارة عن أبوه وأمه بس،
وبرة باب الشقة، كل الناس أغراب.
وتأثير الموضوع دا،
على الأمومة برضه، كان كبير جدًا،
لأن لمّا كانت الناس عايشة
في بيت عيلة جنب بعض،
كانت المهام والأدوار بتاعت الأمومة
بتتوزع على عدد كبير جدًا من الناس في العيلة،
يعني أولًا، الأم كانت بتتعلم الأمومة
من الستات اللي حواليها،
كل واحدة فيهم تقدر تدّيها نصيحة
تساعدها في تربية العيال،
مش بس لأن الأم بتتعلم الأمومة
من الستات اللي حواليها،
لأ، دا كمان عشان الستات دُول
بيساعدوها طول الوقت بقصد أو من غير قصد،
اللي بتلاقي عيّل جعان، بتأكّله،
واللي بتلاقي عيّل مدروخ،
تاخده تدّيله دوا، ولّا تاخده تنيمه،
كانت التربية متوزعة
على العمّات والخالات والجدّات،
عمره ما كان أبدًا المجهود كله
محطوط زي دلوقتي على الأم لوحدها.
وكانت ممكن الأم تسيب عيالها وتنشغل عنهم،
وتبقى متطمنة في نفس الوقت
إن فيه حد في ضهرها، وما فيش حاجة هتحصلّهم،
حتى رجالة العيلة
كانوا كلهم عيون على العيال،
لو تغلط، تلاقي عمّك ولّا خالك بيأدّبك،
لو بتتخانق، تلاقي حد فيهم برضه معاك.
الطفل هو كمان كان بيختار
بين أفراد العيلة مين يربّيه فيهم،
يعني، لو ما عجبهوش قرار أمه مثلًا،
ممكن يروح يشتكي لجدّه أو ستّه
يتدخلوا في المشكلة،
ويسمع منهم حلول جديدة، يمكن تعجبه،
غير اللي أمه بتقولهوله،
وبالتالي، كانت التربية حِمل
بتشيله العيلة كلها.
لكن كل دا انتهى مع نهاية العيلة الممتدة،
ودلوقتي، الوضع عكس كدا تمامًا،
المسئولية كلها واللوم كله
محطوطين على الأم لوحدها.
في الوضع دا، الأمهات بيلاقوا نفسهم
محتاجين يبذلوا مجهود ضخم جدًا،
ودا بيحطهم تحت ضغط صورة الأم المثالية،
اللي بيغذّيها كتب النصايح
ومواقع إرشاد الأمهات،
اللي بتحسس الأم إن كل حاجة سهلة وبسيطة،
وإن نوم الأطفال شيء سهل ممكن نتحكم فيه،
وإن فيه 200 طريقة لعمل وجبات سهلة وصحية،
وإن الأمومة هتدّي الأم 
مساحات جديدة لاكتشاف الذات.
أهو كل صور الأم المثالية دي،
وإحساس الأمهات إنهم مسئولين لوحدهم تمامًا
وهيتحاسبوا لوحدهم تمامًا
عن أي غلطة أو نقص في تغذية عيالهم،
أو أي حاجة تحصل
في حياة ولادهم عمومًا يعني،
وما عندهومش أي Reference
يساعدهم في التربية الجديدة دي،
غير "جروبّات" الـ"ماميز"،
اللي هي بقت عبارة عن مجموعة من الأمهات،
بيحاولوا يتسنّدوا فيها على بعض،
عشان يكمّلوا ولو جزء من الفراغ
اللي سبّبه انهيار العيلة.
والمسئوليات الكبيرة اللي بقت مرمية
على كتاف الأم دي لوحدها
بقت سبب أمراض كتيرة
زي اكتئاب الحمل واكتئاب ما بعد الولادة،
والأبحاث بتقول إن الاضطرابات النفسية
اللي هي زي القلق والوسواس والذُهان
والاكتئاب اللي بييجوا بعد الولادة دُول،
ما كانش ليهم تفسير طبي لحد فترة قريبة،
لكن من حوالي 30 سنة بس،
بدأ تشخيص الاضطرابات دي،
لمّا اكتشف العلماء
إن نوع من اضطرابات المزاج بعد الولادة،
بييجي لحوالي 85% من الأمهات الجدد.
وبقت الصورة المثالية اللي اتعلمناها
في المدرسة عن الأم دي كمان في النهاية،
بتأدي بالأمهات
لأنهم يحسوا طول الوقت بالتقصير،
ويلاقوا نفسهم فريسة
لمليون صوت جايين من كل حتة،
بيدّوها نصايح في الرضاعة والأكل
والرياضة والنضافة والتربية،
وكلها نصايح عكس بعض أصلًا!
وخُد عندك بقى،
تأثير الأغاني والحكايات على نمو الجنين،
واحتياج المولود للتدليك بزيت الأطفال،
دا غير مئات الشركات اللي بتقدّم آلاف السلع،
اللي بتقول إن غرضها مساعدة الأم،
لكنها في الواقع بتورطها
في بذل مجهود أكبر في النهاية!
أو على الأقل، بتحط عليهم أعباء مادية أكبر.
في النهاية، الأم ما بقتش عارفة تغلي الببرونة
زي ما سمعت
من "طنط (فريدة)" على الـ"يوتيوب"،
ولّا تجيب المُعقِّم
اللي شافته في الإعلان أأمن!
الكاتبة "سارة يوسف" ليها مقال عن الأمومة،
بتلفت نظرنا كمان لأن الأمهات
بيحاولوا يسمعوا كلام خبراء التربية،
لكن المشكلة إن عِلم التربية أصلًا
كفرع من العلوم الإنسانية،
هو عِلم بيتغير كل يوم عن التاني،
ودا بيخلّي الآراء والنصايح دي
وحتى الكُتُب والأبحاث، بتتغير كل يوم،
وبتطرح كل يوم طرُق جديدة،
ساعات بتتنافى مع الطرُق
اللي أقدم منها بسنتين مثلًا.
يعني مثلًا، اتجاه التربية الإيجابية
اللي هو طلع في "أوروبا" و"أمريكا"،
وقدرت تمارسه ستات الطبقة الوسطى،
في مناطق تانية في العالم،
اللي هو بيتطلب من الآباء إن هما
دايمًا يتناقشوا مع ولادهم في كل تصرفاتهم،
وإن التربية تخلو تمامًا من النقد،
يعني، ما تعلّقش على تصرفاتك طفلك الغلط،
وإنما تشجعه بس على تصرفاته الصح،
وتتجاهل الحاجات الغلط
وتدّيله فرصة إن هو يتعلم بنفسه من أخطائه.
هتقولّي، "الطفل دا هيتعلم بنفسه من أخطائه؟!
يعني، إذا كان أنا عندي 25 سنة،
ومش عارف أتعلم من أخطائي!"
هقولّك، أيوة، صديقي الإنسان،
مهو دا رأي الجماعة بتوع التربية الإيجابية،
اللي ممكن تكون أفكارهم
بدأت عند عالم النفس النمساوي "ألفريد أدلر"،
ويبدو إن الكلام دا كان كويس
طول ما هو في "النمسا" بس!
لكن لمّا اتنقل لأمهاتنا في الدول النامية،
وحرّج على الأمهات الانفعال أو الغضب والعنف،
ودعا لأنهم يحلّوا كل حاجة بالنقاش والإقناع،
وإنهم يحاولوا اكتشاف اهتمامات العيال،
ويطوروها وينمّوا مواهبهم،
التيار دا ما شافش خالص
اللي بيعانوه الأمهات دُول في يومهم،
وأد إيه أصلًا حياتهم فيها عنف
وصعوبة شديدة طول الوقت.
الكلام دا مش مقصود منه خالص
الدفاع عن استخدام العنف ضد الأطفال،
لكنه سؤال عن ازاي التربية ممكن تكون إيجابية
لو كل حاجة في حياة الأمهات سلبية؟!
صديقي الإنسان، لو حطيت في دماغك كمان
إن نسبة الفقر أكبر وسط الستات،
وحطيت في دماغك ارتفاع معدّلات الطلاق،
هتلاقي إن الأمومة لازم تبقى أزمة كبيرة!
لأن الستات دي ما تقدرش
ولا تسيب شغلها ولا تسيب عيالها،
والنتيجة، إن الظروف اللي بتضمن
تكوين علاقة أمومة سليمة وصحية،
تسمح بوجود أطفال أسوياء،
بقت أصعب بكتير من قبل كدا، مش العكس،
رغم نظريات التربية الإيجابية.
دا بيفسرلنا ليه الأمومة
بقت مصدر قلق وخوف كبير في الوقت الحالي،
لكن الأمومة كمان
لسة مصدر للإلهام بالنسبة لناس كتير،
عشان كدا،
الكاتبة والشاعرة "إيمان مرسال" مثلًا،
كتبت عنها في واحد من أشهر كُتُبها،
اللي هو كتاب
"كيف تلتئم: عن الأمومة وأشباحها"،
بتتكلم فيه عن تاريخ الأمومة،
وعن تجربتها هي الشخصية كأم، بحلوها ومُرّها،
وبتقول فيه، إن الأمومة المثالية
اللي المجتمع ومؤسساته بيطالب الأمهات بيها،
واللي بيخلّي الأمهات تلاقي نفسها
وسط ملايين النصايح والتوصيات طول الوقت،
أد إيه بيخلق عندهم شعور دائم بالذنب.
لأن مهما حاولت تلتزم بالنصائح دي،
مش هتقدر تعملها كلها.
لكن "إيمان مرسال"
عندها اقتراح بديل للأمومة دي،
وهو الأمومة باعتبارها تجربة فردية،
بتسمح للستات يجربوا ويغلطوا،
وينجحوا في حاجات ويفشلوا في حاجات تانية.
الأمومة اللي الكاتبة "إيمان مرسال" بتدافع عنها،
هي الأمومة اللي بتتسامح مع الأخطاء،
وبتكوّن مساحة للأمهات عشان يستكشفوا نفسهم،
ويستكشفوا أطفالهم،
ويستمتعوا بالتجربة ويكتشفوا جمالها.
عشان كدا، فالحلقة دي، صديقي الإنسان،
مش هدفها خالص
إن هي تزوّد الخوف من الأمومة أو تعمّقه،
لكن بالعكس، بتحاول تفكر
في مفهوم الأمومة السوية،
وازاي الأمومة دي اتأثرت بالتحولات التاريخية
اللي بتحصل للمجتمع.
لكن في النهاية، تفضل الأمومة اختيار
ليه جوانب كتير حلوة،
وليه كمان تمن غالي بيتدفع،
لكن يمكن اللي بنتعلمه من الحلقة دي،
إن اللحظة اللي احنا فيها حاليًا
هي اللحظة الأولى اللي تبقى الأمهات
محتاجة تدفع التمن دا لوحدهم تمامًا،
ولو المجتمع مش هيقدّم الدعم دا،
على الأقل،
نقدّمه احنا بالدرجة اللي نقدر عليها،
وعلى الأٌقل، نحاول نراعي
تعب الأمهات اللي حوالينا في حياتنا،
ونحاول نساعدهم ونخفف عنهم.
طب دلوقتي، صديقي الإنسان،
بعد ما عملنا حلقة عن الأم وحلقة عن الأب،
تفتكر بقى الواد اللي ما يتسمى،
اللي هو "مدحت" ابن عم "شلبي" دا،
يسمع كلام أمه ويتجوز "لبنى"؟
ولّا يسمع كلام أبوه ويتجوز "زُهرة"؟
يلّا، مستني إجاباتك في التعليقات.
